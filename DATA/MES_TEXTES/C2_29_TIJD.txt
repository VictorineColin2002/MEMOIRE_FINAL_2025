Recensie Grafisch kunstenaar Ysbrant slalomde tussen geweld en prikkelende intimiteit;


De Nederlandse kunstenaar Ysbrant verdeelde vanaf de jaren 60 zijn artistieke leven tussen Antwerpen en Venetië. Museum De Reede in Antwerpen toont zijn uitgebreid grafisch werk, dat als een kleurenexplosie van het papier spat.
De essentie

    Museum De Reede in Antwerpen toont een overzicht van het grafisch werk van de Nederlandse kunstenaar Ysbrant, met de nadruk op zijn eigenzinnige interpretaties en kleurrijke stijl.
    Ysbrant liet zich inspireren door de kunstgeschiedenis, maar ontwikkelde een eigen figuratieve beeldtaal die af en toe tegen de abstractie aanschurkt.
    Hij stelde jarenlang tentoon bij galerie De Zwarte Panter van Adriaan Raemdonck in Antwerpen.
    Hij verdeelde zijn tijd tussen Antwerpen en Venetië.

'Judith onthoofdt Holofernes' uit 1612 van de Italiaanse schilderes Artemisia Gentileschi is een van de strafste schilderijen uit de barokgeschiedenis. Toen de Nederlandse schilder Ysbrant (1937-2021) het in de jaren 70 zag, maakte hij zijn eigen interpretatie. Eerst op doek, later ook in prentvorm. Op de expo 'Ysbrant, prenten van een schilder' in Museum De Reede hangen de verschillende interpretaties van Ysbrant centraal in de tentoonstelling. Het is een overweldigend ensemble.

Ysbrant imiteert Gentileschi niet, hij interpreteert haar in zijn eigen stijl. Die is eerder baldadig dan fijnzinnig, figuratief onmiskenbaar maar daarom niet realistisch. Ysbrant is een schilder en prentenmaker die denkt in vormen en kleuren, soms flirtend met abstractie. En vooral iemand die de kunstgeschiedenis van binnen en van buiten kent.



Ysbrant had zijn afkomst mee. Zijn ouders onderhielden nauwe contacten met Nederlandse kunstenaars als Charley Toorop en Edgar Fernhout. Ook de Vlaamse schilder Edgard Tytgat was een vriend des huizes. Ysbrants vader moedigde zijn zoon dan ook aan om te tekenen en te schilderen.

De liefde voor het potlood en het penseel bracht hem in de jaren 50 eerst naar Londen voor een opleiding aan de Central School of Arts, daarna naar de Koninklijke Academie in Antwerpen. Hij heeft de stad nooit meer verlaten. Althans, hij verdeelde zijn leven tussen Venetië en Antwerpen.

Decennialang stelde hij tentoon in De Zwarte Panter van Adriaan Raemdonck, een van de oudste galeries van het land. De eerste keer was in 1975. 'Hoe kwam hij bij mij terecht. Dat is eigenlijk heel simpel: waar kon hij toen anders terecht?', zegt Raemdonck. 'In de jaren 70 was de schilderkunst zo goed als dood. Maar niet bij mij. Ik werkte toen met Jan Cox en de jonge Fred Bervoets. Ysbrant paste daar perfect bij. Hij was al bekend in Antwerpen. In De Muze, het bekende jazz- en muziekcafé, had een grote collage gemaakt. Dat viel in de smaak.'


De Zwarte Panter had in die tijd ook een grafiekatelier waar Ysbrant zijn etsen kon maken en afdrukken. 'Bij mij heeft hij ook een van zijn bekendste werken gemaakt: 'De Vliegende Hollander', dat later door het Stedelijk Museum van Amsterdam is aangekocht. Ik gaf Ysbrant de ruimte om ongestoord te kunnen werken.'
Goud tegen de sufheid

De tentoonstelling in Antwerpen volgt vrij chronologisch Ysbrants leven en carrière. Zijn stijl evolueerde niet fundamenteel. In zijn onderwerpkeuze evolueerde hij in de loop der jaren van historische en mythologische settings naar een meer persoonlijke invulling, waarbij vrouwen en jurken een grote rol speelden. 'Hij verzamelde veel prenten en reproducties uit de kunstgeschiedenis, net als afbeeldingen van theater- en operaproducties. Die dienden allemaal ter inspiratie', zegt Raemdonck.

De afbeeldingen plakte Ysbrant in tientallen albums, die fungeerden als beeldbank. En toch zei hij in 2002 in een zeldzaam interview in De Tijd dat het onderwerp voor zijn schilderijen niet zo belangrijk is. 'Wat ik in het schilderen belangrijk vind, is hoe het werk gemaakt is, de lijnen, de kleuren, de materialen. Het onderwerp is maar een krukje voor de realiteit.'

In zijn werk smokkelde Ysbrant een tijdlang veel goud en zilver, zoals de schilders uit Siena in de 14de eeuw ook deden. 'Dat is een abstract hulpmiddel. Het heeft geen extra betekenis. Ik gebruik het om soms de sufheid uit een schilderij of tekening te halen', zei hij.


Op de expo hangt aan de muren het gedicht 'School van herzien' van Remco Campert, met de naamloze figuur Y in de hoofdrol. De Y van Ysbrant, die zelf wel eens gedichtenbundels van Campert illustreerde. 'Campert en Ysbrant waren vrienden. Jan Mulder en Jan Decleir ook. In die kringen hield Ysbrant zich op. Zoals ik al zei, hij kwam niet uit een arbeidersmilieu', zegt Raemdonck.

'Ysbrant was een bourgondiër. Hij hield van vrouwen en van lekker eten. Maar ik moet eerlijk zijn: hij heeft ook ontzettend hard gewerkt. En dat werken moest wel eens gevierd worden.' Ysbrant verkocht goed. 'Zijn tentoonstellingen in de galerie waren een succes. Hij verkocht aan een breed publiek, niet alleen aan vrienden en familie.'

Ysbrant praatte niet zo graag over zijn kunst, zei hij in De Tijd. 'Je moet vandaag ongelooflijk goed over je werk kunnen praten. Ik vind dat onzin, maar het is zo. Vroeger praatten anderen over je werk, nu moet je het zelf doen. Het verhaal wordt belangrijker dan wat op het doek of op het papier staat, terwijl ons verhaal volkomen onbelangrijk is. Eigenlijk is het dus zinloos dat jij mij over mijn werk wil laten praten. Zeg tegen de mensen gewoon dat ze het komen bekijken.' Goed idee.


