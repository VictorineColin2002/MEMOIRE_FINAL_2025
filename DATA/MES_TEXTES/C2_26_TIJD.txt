Met deal op zak over meerwaardebelasting kan De Wever aan 'grande finale' beginnen



Het kernkabinet begint donderdagavond aan de eerste etappe van de 'grande finale' voor een zomerakkoord over alle hervormingsdossiers die aan elkaar zijn gekoppeld. Met een deal over de meerwaardebelasting op zak kunnen alle puzzelstukjes in elkaar passen.

Tegen 21 juli, onze nationale feestdag, wil premier Bart De Wever (N-VA) landen met een zomerakkoord over de meerwaardebelasting, de strategische legervisie, de beperking van de werkloosheidsuitkering, de financiering van de OCMW's, de pensioenhervorming, een arbeidsmarktpakket en de fiscale hervorming die moet leiden tot een hoger nettoloon.

Op het menu met de bespreking van de hervormingsdossiers staan ook wat kleine hapjes, zoals een neutrale verpakking voor sigaren, die al langer bestaat voor sigaretten. En enkele hervormingen voor het Grondwettelijk Hof. 'Omdat alles aan alles gekoppeld is, zal iedereen gelijktijdig over de meet willen om samen op het podium te blinken', luidt het in regeringskringen.
Lees meer
Wegwijs in de meerwaardebelasting via de 10 meest gestelde vragen

De laatste vragen over de meerwaardebelasting zouden uitgeklaard zijn. Er zijn naar verluidt heldere afspraken gemaakt over de meldingsplicht van banken en boekhouders voor meerwaarden die via een aanmerkelijk belang worden geboekt of voor interne meerwaarden in groepen. En dus kunnen alle gekoppelde hervormingsdossiers uitgeklaard worden.
Defensie


Op de agenda vanavond staat al het munitieplan van minister van Defensie Theo Francken (N-VA). Nu het legerbudget met 4 miljard euro wordt verhoogd om aan 2 procent van het bruto binnenlands product (bbp) te geraken, wil Francken niet alleen elf extra F-35-gevechtsvliegtuigen bestellen. Hij wil dit jaar ook al voor 2,3 miljard euro munitie bestellen.



'Het wordt de grootste investering in munitie in de geschiedenis van de Belgische krijgsmacht', liet hij weten in de Kamercommissie Defensie. Het gaat om de aankoop van 155 mm artilleriemunitie, mortiergranaten en antitank- en luchtafweerraketten. Voor de marine en de luchtmacht staat de aankoop van raketten op het programma. Francken wil de munitie tijdig bestellen voor de nieuwe wapensystemen voor het leger.
OCMW's

Daarnaast buigt de kern zich nog eens over de financiering van de OCMW's. Les Engagés wil daarover duidelijkheid voor het licht op groen wordt gezet voor de beperking van de werkloosheid in de tijd. De centristen in Franstalig België willen dat meer geld naar de OCMW's gaat, omdat die door de beperking van de werkloosheid meer aanvragen voor een leefloon verwachten.

Er was al beslist om sneller te gaan met de beoogde financiering, omdat iedereen die meer dan twintig jaar werkloos is al begin volgend jaar zijn uitkering verliest. Minister van Werk David Clarinval (MR) beloofde in de Kamer dat de lokale besturen financieel volledig gecompenseerd worden.

Zijn collega van Maatschappelijke Integratie Anneleen Van Bossuyt (N-VA) bevestigde dat de OCMW's bijkomend budget krijgen voor de toegenomen werklast. Die extra financiering is haalbaar, omdat de beperking van de werkloosheid meer opbrengt dan eerst was gezegd.
Loonmarge



Ook twee dossiers van Clarinval staan op de agenda. Na het uitblijven van een loonakkoord onder de sociale partners is zijn vaststelling dat er boven op de automatische loonindexering geen reële loonmarge is, maar dat wel nog met maaltijdcheques en andere voordelen kan worden gewerkt. Daarnaast heeft hij een pakket maatregelen uitgewerkt voor een flexibeler arbeidsmarkt. Dat gaat over overuren en nachtwerk. Maar Clarinvals voorstellen dragen volgens regeringskringen nog te veel een MR-stempel.
Woede van de artsen

Een laatste agendapunt donderdagavond is de kaderwet zorg van minister van Volksgezondheid Frank Vandenbroucke (Vooruit). Met zijn voorgestelde plafonnering van de ereloonsupplementen heeft hij zich de woede van de artsen op de hals gehaald, die voor het eerst in 25 jaar hebben gestaakt. Ook in de meerderheid is er veel ongenoegen over de vlucht vooruit van Vandenbroucke, waardoor niet alleen met de sector, maar ook in de regering overlegd moet worden.

Het mag dan wel op de agenda staan, er wordt niet verwacht dat een akkoord over de hervormingen in de zorg deel zal uitmaken van een zomerdeal. Het dossier lijkt over het zomerreces te zullen worden getild. Nog een vraagteken is of er voor het zomerreces al knopen worden doorgehakt over de gedeeltelijke verkoop van Belfius.



De Wever laat nog niet in zijn kaarten kijken, maar MR-voorzitter Georges-Louis Bouchez gaat al in de remmen. Van een verkoop van Belfius kan nu nog geen sprake zijn, zegt hij in de krant La Libre Belgique. Eerst moet een gemeenschappelijke groep met Ethias worden gevormd. Bouchez ziet voor een grote Belgische bank-verzekeraar een strategische rol weggelegd.

Het is afwachten hoe ver de regering-De Wever aan de vooravond van de Vlaamse feestdag geraakt. Het ziet er niet naar uit dat het kernkabinet tot in de vroege uurtjes zal doordoen. Maandag staat al een volgende kern gepland. Volgende week donderdag komt de kern een laatste keer voor het zomerreces bijeen om de 'grande finale' te spelen voor een zomerakkoord. 'Hopelijk duurt het dan niet tot 21 juli voor er witte rook is', luidt het in regeringskringen.
