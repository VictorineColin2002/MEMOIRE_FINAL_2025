CD&V roept op tot ban Israëlische farmareus Teva


Regeringspartij CD&V wil geneesmiddelen van het Israëlische bedrijf Teva weren uit het Belgische gezondheidssysteem. Het bedrijf is medeplichtig aan de oorlog in Gaza, is de redenering.

Teva is wereldwijd de grootste producent van generische geneesmiddelen en zet jaarlijks ruim 15 miljard dollar om. Ook in België zijn zijn producten - denk aan paracetamol en ibuprofen - bij veel apotheken te koop.

Dat ziet CD&V graag anders. Nawal Farih, de fractieleider van CD&V in de Kamer, roept minister van Volksgezondheid Frank Vandenbroucke (Vooruit) op om de middelen van Teva te weren uit het Belgische gezondheidssysteem indien er gelijkwaardige alternatieven bestaan.

De partij beschuldigt Teva ervan medeplichtig te zijn aan de oorlog in Gaza, die ze een genocide noemt. 'Onze Belgische gezondheidszorg moet vrij blijven van elke vorm van medeplichtigheid aan de genocide in Gaza', zegt Farih aan het persbureau Belga. 'Als we eisen dat de mensenrechten gerespecteerd worden, dan moeten we daar ook zelf naar handelen.'


Teva werd er al eerder van beschuldigd bij te dragen aan de oorlog in Gaza. Als Israëlisch bedrijf betaalt het belastingen en die financieren mee de oorlog, zo luidt de redenering van de critici. Ze hekelen ook de vlotte toegang die Teva heeft tot de Palestijnse markt en beschuldigen Israël ervan andere producenten te weren. 'Teva profiteert van de voordelen van de Israëlische bezetting van Palestijns land, waardoor het bedrijf de Palestijnse markt kan uitbuiten', stelt de ngo Who Profits. Bovendien heeft Teva een fabriek in door Israël bezet Palestijns gebied.
Label op Teva-medicijnen plakken

'We kunnen als overheid niet zomaar wegkijken van de bezetting, het geweld en de onderdrukking van de Palestijnse bevolking', zegt CD&V-Kamerlid Els Van Hoof. Ze roept op het Europese associatieakkoord met Israël op te schorten en labels te plakken op de Teva-middelen. 'Het is verplicht om producten uit bezette gebieden te labelen, wat nu niet het geval is. Consument mogen geen producten uit bezette gebieden kopen zonder het te beseffen.'

Farih vraagt een duidelijk signaal' van minister Vandenbroucke. Ze pleit voor een onmiddellijke stop op overheidsaankopen van Teva-producten en vraagt de minister werk te maken van een ethisch farmaceutisch aankoopbeleid in de zorg.

