Meer mensen in Nederland
In Nederland wonen nu meer dan 17 miljoen mensen. Om precies te zijn: 17.208.970.
In het jaar 2000 waren dat er bijna 16 miljoen.
Al jaren komen er steeds meer Nederlanders bij. Ongeveer 100 jaar geleden woonden er nog
maar 5 miljoen mensen in ons land. Nu zijn dat er dus meer dan 17 miljoen. Het CBS
(Centraal Bureau voor Statistiek) denkt dat er in 2060 ongeveer 18,4 miljoen mensen zullen
zijn.
Geboren
Er worden in Nederland steeds minder kinderen geboren. Hoe komt het dat er dan toch
steeds meer mensen bijkomen? Dat komt vooral doordat er minder mensen doodgaan, want
Nederlanders worden steeds ouder. Maar ook komen er veel mensen uit het buitenland
naar Nederland.
Meer oude mensen
Waarom zijn er steeds meer oude mensen in Nederland? Ten eerste omdat er tussen 1945
en 1965 heel veel baby’s geboren werden. Veel meer dan in de jaren daarna. Die mensen
worden nu dus allemaal oud.
Maar de mensen in Nederland worden ook steeds ouder: ze gaan later dood. En ze blijven
ook langer gezond. Dat komt bijvoorbeeld door meer hygiëne, betere voeding en betere
zorg.
Dat is natuurlijk goed nieuws. Maar het geeft ook problemen. Bijvoorbeeld omdat oude
mensen niet meer werken. En het is wel belangrijk dat er genoeg mensen zijn om de
bejaarden te blijven verzorgen, zoals artsen en verplegers. En natuurlijk zijn er ook veel
mensen nodig voor de andere beroepen, zoals leraren en bouwvakkers.
Ook willen oude mensen nog wel goed leven. En goed leven kost geld. Dat geld moet
verdiend worden door jonge mensen. Maar er zijn steeds minder jonge mensen om dat geld
te verdienen.
Een derde probleem is dat oude mensen wel langer gezond blijven, maar tenslotte toch vaak
ziek worden. Dat kost ook veel geld: bijvoorbeeld voor ziekenhuizen en dokters, maar ook
voor de zorg.

Wat gaat er veranderen?
Mensen zullen steeds ouder worden. De helft van de meisjes die nu geboren worden, wordt
bijvoorbeeld meer dan 100 jaar oud. En 33 % van de nu geboren jongens wordt ook 100 jaar
of ouder.
Veel mensen denken dat we daarom langer moeten blijven werken. De leeftijd dat mensen
pensioen krijgen is nu al verhoogd van 65 naar 67 jaar. En dat zal misschien al snel nog hoger
worden.
Ook denken veel jonge mensen dat ze later veel minder pensioen zullen krijgen. Ze denken
dus dat ze zelf meer geld moeten sparen om later, als ze oud zijn, toch nog een goed leven
te hebben.