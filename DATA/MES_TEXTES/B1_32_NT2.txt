11. Groene stroom: beter voor het milieu
We gebruiken steeds meer stroom in Nederland. Dat komt doordat we steeds meer
apparaten gebruiken in ons huis. Vroeger waren er in ieder huis maar enkele apparaten,
maar nu heeft ieder huis veel meer apparaten: een grote kleurentelevisie, meerdere
computers, een radio, een wasmachine, een wasdroger en heel veel apparaten in de keuken.
En natuurlijk kijkt iedereen de hele dag op zijn mobiele telefoon!
Vuile stroom
Stroom wordt meestal gemaakt van kolen of gas. Dat is de goedkoopste manier om stroom
te maken. Kolen en gas worden verbrand in een elektriciteitscentrale. Een
elektriciteitscentrale is een fabriek waar stroom wordt gemaakt. Maar het verbranden van
kolen en gas is wel slecht voor het milieu. Daarom noem je deze stroom vuile stroom.

Broeikaseffect
Waarom is het verbranden van kolen of gas zo slecht voor het milieu? Dat komt doordat er
bij het verbranden een stof in de lucht komt. Deze stof heet kooldioxide (CO2). Normaal is
dat geen probleem, want kooldioxide wordt door planten gebruikt om zuurstof te maken, en
zuurstof hebben we nodig om te kunnen ademen. Maar als er teveel CO2 is, blijft het hangen
in de lucht, als een soort deken. Het zorgt ervoor dat de warmte van de zon niet meer weg
kan, en daardoor wordt het steeds warmer op de aarde. Dit proces heet ‘het broeikaseffect’.
De gevolgen van het broeikaseffect
Omdat het warmer wordt, smelt het ijs op de Noord- en Zuidpool. Daardoor stijgt het water
van de zeeën. Dat is een grote bedreiging voor eilanden en landen die vlakbij zee liggen,
zoals Nederland en Bangladesh.
Een ander probleem is dat het klimaat verandert door het broeikaseffect. In sommige delen
van de wereld zal er meer regen vallen (zoals in Noord-Europa). De kans op overstromingen
wordt daardoor groter. Op andere plaatsen (zoals in Afrika, het Midden-Oosten en Zuid-
Europa) zal het juist veel droger worden. Er dreigt dan een tekort aan drinkwater, en er
kunnen ook voedseltekorten ontstaan.
In weer andere delen van de wereld, zoals in Midden-Amerika, zullen meer en steeds
krachtiger orkanen ontstaan.

Problemen met aardgas en kolen
Er zijn ook andere problemen met vuile stroom. We hebben al een groot gedeelte van het
gas op de aarde verbruikt. Over een aantal jaar kunnen we dus geen stroom meer maken
met gas. En ook de kolen raken in de toekomst op. Bovendien is het winnen van kolen slecht
voor het milieu.
In de provincie Groningen wordt sinds de jaren 50 van de vorige eeuw gas uit de grond
gehaald. Jarenlang ging dat goed, maar de laatste jaren wordt steeds duidelijker wat de
gevolgen zijn: er komen steeds meer aardbevingen door de gaswinning. Die aardbevingen
zorgen voor veel schade aan de woningen, en bovendien voelen de mensen in Groningen
zich niet meer veilig. Daarom heeft de regering besloten dat de aardgaswinning in Groningen
in 2030 helemaal stopgezet gaat worden.
Groen
We kunnen ook op een andere manier stroom maken: van de zon of de wind. Bij het maken
van deze stroom komt er geen kooldioxide in de lucht. Deze stroom wordt ‘groene’ stroom
genoemd. Groene stroom is veel schoner.
Regering
De regering wil dat wij in de toekomst meer groene stroom gaan gebruiken, want dat is
beter voor het milieu. Verder kan je altijd groene stroom blijven maken, want de zon en de
wind kunnen niet opraken.
Groene stroom is wel duurder om te maken dan stroom van kolen. Daarom is er nog niet
zoveel groene stroom.

Besparen
Er is nog een andere manier om het milieu minder te vervuilen: energie besparen. Dat
betekent dat je minder gebruikt. Maak jij je ook zorgen om het milieu? Probeer dan zo
weinig mogelijk stroom te gebruiken. Dat is ook nog eens goed voor je portemonnee!