Recensie Nieuwe ‘Superman’ heeft suiker in de tank



Wat een spectaculaire herstart moest worden voor de superhelden van DC Films, lijdt aan alle gebreken waar Marvel nu al jaren mee kampt.

Een verse start, een groot samenhangend universum van helden en verhalen en even grote hits als concurrent Marvel. Dat is waar comics- en filmstudio DC op mikt, en de man die het allemaal in goede banen mag leiden, is James Gunn. Op zich geen kwade keuze. Tenslotte bewees hij met ‘Super’ (een onafhankelijke doe-het-zelfproductie), de trilogie rond de ‘Guardians of the Galaxy’ (voor Marvel) en ‘The Suicide Squad’ (voor DC) dat hij de kunst verstaat om spektakel te mengen met emotie, humor en memorabele karakters. Wat al die films echter ook verbindt, is een gezond kritische - om niet te zeggen satirische - kijk op superhelden. En laat net dat de grote ontbrekende factor zijn in zijn ‘Superman’, het startpunt voor de verhoopte DC-renaissance.

Gunn is alvast wel verstandig genoeg om de bekende ontstaansgeschiedenis van de Man van Staal (buitenaardse superbaby wordt opgevoed door een kinderloos echtpaar doodgewone landbouwers) links te laten liggen. Superman is al de grote held van de wereld en zelfs zijn geliefde Lois Lane weet dat zijn alter ego de stuntelige journalist Clark Kent is. Dus start Gunn midden in de actie, op een moment dat Superman zwaar klop krijgt van een geduchte tegenstander, de Hamer van Boravia. Weet hij veel dat de snode Lex Luthor het brein is achter de hele operatie.
Alien

Je zou denken dat Gunn met zijn ervaring en doorzicht perfect zou kunnen inschatten welke valkuilen hij moest omzeilen met ‘Superman’. De tegenvallende resultaten van de recentste Marvel-avonturen wijzen er tenslotte op dat het publiek snakt naar iets met meer lef. De enige film die zichzelf de voorbije paar jaar echt een hit mocht noemen, was niet toevallig ‘Deadpool & Wolverine’.



Aanvankelijk probeert ‘Superman’ meer pit en volwassenheid aan de dag te leggen. Nicholas Hoult is bijvoorbeeld een overtuigend sociopatische Luthor, en als zijn tegenstanders Superman schamper een ‘alien’ noemen, heeft dat duidelijke politieke implicaties. Uiteindelijk verwatert de film echter toch weer in fluo CGI, namaakactie en schaamteloos sentiment.

De volgende film in het rijtje wordt ‘Supergirl’ in juni volgend jaar. Vergeef ons dat wij liever uitkijken naar het vijfde en laatste seizoen van de superheldenserie ‘The Boys’, dat ook in die periode te zien zal zijn en zoveel scherpere tandjes heeft.
