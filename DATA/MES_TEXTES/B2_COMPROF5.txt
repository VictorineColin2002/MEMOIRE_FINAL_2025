    Tekst 1: De strategie achter filantropie

    Geloofwaardigheid is een kostbaar goed voor bedrijven. Als ze een goed doel steunen, doen ze dat vaker doelbewust en maken ze daar minder publiciteit rond. ‘Niemand wil worden beschuldigd van windowdressing.’

    KORNEEL DELBEKE

    De week voor Kerstmis draaien fondsenwervers voor goede doelen traditioneel overuren. In de eindejaarstemming zijn niet alleen burgers maar ook bedrijven sneller geneigd hun portefeuille open te trekken, ook omdat bedrijven graag voor het goede doel in de kersttijd aan de grote klok hangen.

    Maar niet alle bedrijven willen hun schenking aan de grote klok hangen. Integendeel, zegt Ilja De Coster, die fondsenwervingsorganisaties bijstaat in het werven van fondsen. ‘Er is een tendens dat bedrijven zich liever op de achtergrond houden. Ze willen niet dat hun gift een eenmalige en opportunistische marketingtruc is.’ Steeds vaker kiezen bedrijven ervoor hun liefdadigheidsinspanningen gestructureerd en strategisch te organiseren, zegt De Coster.

    Ook bij de Koning Boudewijnstichting zien ze die trend. ‘Bedrijven kiezen vaker een goed doel dat in lijn ligt met hun kernactiviteiten,’ zegt woordvoerder Erika Racquet. ‘Denk aan kledingbedrijven of kmo’s die geld geven voor de ontwikkeling van regio’s in India met grote textielfabrieken…’ een taxibedrijf dat cinema’s installeert in ziekenhuizen of een fonds van sportfabrikant Nike dat kwetsbare kinderen wil helpen meer te bewegen.’

    Met voedselbanken strijden tegen voedselverspilling

    Dat de bedrijven niet alleen diepe zakken hebben, maar ook over de nodige knowhow beschikken, is een meerwaarde. Zo denkt ook warenhuisketen Delhaize. ‘Als voedselretailer kiezen we bewust voor goede doelen waar we het verschil kunnen maken,’ zegt woordvoerder Roel Dekelver. ‘Zo werken we al twintig jaar samen met voedselbanken, tegen voedselverspilling. Dat is goed voor het milieu en voor mensen in armoede. Ook organiseren we kookopleidingen in scholen om over gezond eten te leren.’

    Roel Dekelver van warenhuisketen Delhaize: ‘Voor de klant blijft de prijs doorslaggevend, maar een groep laat zijn keuze ook beïnvloeden door de reputatie van een bedrijf. Door inspanningen oor goede doelente doen, verhoogt de loyaliteït.’