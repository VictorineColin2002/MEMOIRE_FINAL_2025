    Tekst 2: ‘We vinden producten met biolabel lekkerder en gezonder’

Bron: De Standaard 18/02/2019 om 15:12 door lla https://www.standaard.be/cnt/dmf20190218_04184150

    Consumenten vinden voedingsproducten lekkerder en gezonder wanneer ze een biolabel dragen. Ook zijn ze bereid om er meer voor te betalen, zeggen onderzoekers van de Universiteit van Gent.


    De UGent-onderzoekers lieten meer dan 150 personen proeven van yoghurt, fruitsap en chips. De testpersonen kregen telkens twee versies van precies hetzelfde biologische product voorgeschoteld: één met biolabel, en één zonder. De resultaten werden gepubliceerd in het vaktijdschrift Food Research International.

    ‘Producten met een biolabel vielen bij ons testpubliek beter in de smaak’, zegt Joachim Schouteten van de faculteit Bio-ingenieurswetenschappen. Afhankelijk van het type product scoorden de versies met het biolabel zes tot tien procent beter op het vlak van smaak en aroma.

    Ook het gevoel dat het testpubliek overhield na de consumptie van een product met label was positiever. ‘De testpersonen voelden zich gelukkiger na het eten van een product met biolabel. We zijn hier niet al te diep op ingegaan maar het kan onder meer te maken hebben met de aandacht voor het milieu en de perceptie dat biologische producten gezonder zijn: ze voelden zich minder schuldig.’

Biologisch is niet gezonder

Maar die perceptie klopt niet altijd. ‘Er wordt altijd gedacht dat biologische producten per definitie gezond zijn omdat ze vaak geassocieerd worden groenten en fruit’, aldus Schouteten. ‘En mensen trekken die lijn door naar andere biologische producten. Zelfs als je mensen een zak chips met een biolabel voorschotelt, beweren ze nog steeds dat de chips gezonder zijn dan wanneer er geen label op de zak kleeft. Dat klopt uiteraard niet. Het biolabel verandert niets aan de samenstelling of aan de voedingsstoffen van het product: een tomaat die bij telen bespoten werd, is niet ongezonder of bevat niet meer ongezonde voedingsstoffen dan een biologisch geteelde tomaat.’

Het idee dat biologische producten gezonder zijn, houdt ook gevaren in. Zo kan het leiden tot overconsumptie. ‘Omdat mensen denken dat het gezond is, gaan ze er onterecht meer van eten met alle gevolgen van dien.’ Ook kan het economische gevolgen meebrengen: het aanbod kan de vraag niet meer volgen en er ontstaat een tekort waardoor de prijzen stijgen.

Meer betalen?

De testpersonen in het onderzoek gaven ook aan dat ze bereid zijn om meer te betalen voor producten met een biologisch label. ‘Je kan dit op verschillende manieren onderzoeken’, zegt Schouteten. ‘ Wij hebben de testpersonen gewoon gevraagd of ze bereid zijn om meer te betalen voor biologische producten. De meerderheid ging daarin mee en gemiddeld waren de testpersonen bereid om tot dertig procent meer te betalen voor een biologisch product.’

Maar tussen zeggen en daadwerkelijk de portemonnee bovenhalen, zit een wereld van verschil. ‘In de realiteit zal de consument bereid zijn om misschien vijf, maximaal tien procent meer te betalen voor een biologisch product.’