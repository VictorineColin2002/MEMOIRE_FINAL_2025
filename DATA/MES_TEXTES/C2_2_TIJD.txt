Het hele land heeft nu een Brusselse regering nodig



Als het slechter gaat met Brussel, zal het ook slechter gaan met Vlaanderen en Wallonië.

Vierhonderd dagen. U leest het goed: we wachten al bijna vierhonderd dagen op een nieuwe Brusselse regering. Wat kregen we? Slecht theater, veto’s en excuses, chantage en dreigementen. Wat kregen we niet? Een begroting, duidelijke antwoorden op vragen over veiligheid, netheid, arbeidsmarkt, mobiliteit, fiscaliteit en degelijk bestuur.

Buiten Brussel wordt stilaan schouderophalend gereageerd op de politieke crisis in de hoofdstad: ‘Brussel? Ach, niet mijn zaak.’ Maar de politieke problemen in Brussel verdienen meer dan een terloopse ‘ach’. Meer dan 17 procent van het bruto binnenlands product van België is afkomstig van economische activiteiten in Brussel. Een op de twee werknemers in een Brusselse onderneming komt uit Vlaanderen of Wallonië. Brussel is daarmee een cruciale economische as van het land. En die as heeft dringend een volwaardige regering nodig.  Anders zal de welvaart – binnen en buiten Brussel – beginnen te stokken.

De Brusselse regeringsvorming is complex. Maar de ‘founding fathers’ van het Brussels Hoofdstedelijk Gewest hebben wel degelijk duidelijke spelregels en oplossingen voorzien in de bijzondere Brusselwet. Het is nu zaak die regels toe te passen. Stap één: vorm een meerderheid binnen elke taalgroep. Stap twee: elke taalgroep respecteert de meerderheid van de andere taalgroep. Dat is geen obstakel, zoals sommige politici willen doen uitschijnen. Integendeel, het is een essentiële waarborg voor de institutionele en democratische balans in Brussel en in dit land. Dat is een fundament van het Brusselse model, zoals vastgelegd in de geest en de letter van de bijzondere Brusselwet. Het garandeert een evenwichtige vertegenwoordiging: van Nederlandstaligen in Brussel en van Franstaligen op federaal niveau. Dat is het Belgische compromis.



Het is dan ook onverantwoord dat sommigen energie steken in het in vraag stellen van die regels, eerder dan in het vormen van een regering. Als ondernemers in Brussel vragen wij beleid en politieke keuzes voor een sterker Brussels Hoofdstedelijk Gewest. De politieke stilstand is geen neutrale toestand: ze kost geld, schaadt vertrouwen en ondermijnt onze toekomst. De politiek moet beseffen dat wij niet het speelveld zijn voor strategisch getalm en politiek gekissebis. Ondertussen overwegen ondernemingen niet langer te investeren in Brussel of er hun vestiging weg te trekken.

We hebben in Brussel nu een regering nodig. Dat is een zaak van elke politieke partij en van elk niveau. Brussel is te belangrijk voor onze economie over te laten aan de ruziemakende Brusselse politici. Als we welvaart willen veiligstellen in Vlaanderen, dan is een gezond en welvarend Brussel een basisvoorwaarde. Daarom: iedereen in dit land heeft nu een Brusselse regering nodig. We mogen Brussel niet loslaten.

