4. Wat is kernenergie?
Je hebt overal elektriciteit voor nodig. Voor treinen en vliegtuigen, voor ziekenhuizen, maar
ook voor je computer en de televisie. Die elektriciteit wordt opgewekt in elektriciteits-
centrales. Vroeger werden vooral kolen, olie en gas gebruikt om elektriciteit op te wekken.
Sinds de jaren 50 van de vorige eeuw wordt ook kernenergie gebruikt.
Uranium
Maar wat is kernenergie precies? Kernenergie krijg je door de kern van een atoom van de
stof uranium te splitsen. Ieder atoom heeft een kern. In de kern zitten nog kleinere deeltjes.
Uranium heeft 235 kerndeeltjes.
Wat gebeurt er als je een uraniumkern splitst?
Uraniumkernen zijn heel kleine deeltjes met heel grote krachten. Als je ze splitst komt er
energie vrij in de vorm van warmte. Daarbij kan uit een klein beetje uranium al een heleboel
energie komen. Er komt namelijk heel veel warmte vrij bij de splitsing. Deze energie wordt
gebruikt om elektriciteit op te wekken.
Kerncentrales
Kernenergie wordt opgewekt in een kerncentrale. In de hele wereld zijn ongeveer 450
kernenergiecentrales. Ongeveer 10% van alle elektriciteit wordt opgewekt met kernenergie.
Nederland heeft ook een kerncentrale. Deze centrale staat in de plaats Borssele, in Zeeland.
Voordelen
Met een heel klein beetje uranium krijg je een heleboel energie. Een ander voordeel is, dat
bij de splitsing van uranium geen afvalstoffen in de lucht terechtkomen. Bij andere
energiecentrales komen er wel zulke stoffen in de lucht. Bijvoorbeeld bij kolen of olie: daar
zitten veel afvalstoffen, zoals CO2, in de rook uit de schoorstenen.
Nadelen
Kernenergie heeft ook een groot nadeel: als uranium is gebruikt in een centrale is het
radioactief. Dat betekent dat het kleine deeltjes uitstraalt. Je kan deze deeltjes niet zien,
maar ze zijn erg gevaarlijk en maken mensen en dieren ziek. Je kunt er bijvoorbeeld kanker
van krijgen. Het gebruikte uranium is dus zeer gevaarlijk afval. Het moet duizenden jaren
bewaard worden in dikke bunkers of diep onder de grond. Ook zijn er in het verleden wel
ongelukken gebeurd met kerncentrales. Een bekend voorbeeld is de ramp met de
kerncentrale in Tsjernobyl, in de vroegere Sovjet-Unie, in 1986. Een ander voorbeeld is de
ramp in Fukushima in Japan, in 2011. Daarom zijn er veel protesten tegen kernenergie.
Sommige landen willen in de toekomst al hun kerncentrales sluiten. Duitsland bijvoorbeeld
wil vanaf 2022 kernenergievrij zijn.