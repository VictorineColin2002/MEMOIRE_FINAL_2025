9. Bevrijdingsfestivals op 5 mei
Op 5 mei 1945 was de Tweede Wereldoorlog in Nederland afgelopen: Duitsland erkende dat
het de oorlog verloren had en Nederland werd weer baas in eigen land. Sinds 1990 is 5 mei
daarom officieel een nationale feestdag: het is dan Bevrijdingsdag. We vieren de vrijheid die
we in Nederland hebben, en de democratie die we na de Tweede Wereldoorlog weer
terugkregen. Op 5 mei zijn er in het hele land festivals met veel bekende artiesten.
4 en 5 mei
Eigenlijk horen 4 en 5 mei bij elkaar. Op 4 mei is de dodenherdenking: we denken dan aan de
slachtoffers van de Tweede Wereldoorlog. En op 5 mei vieren we dus onze vrijheid.
Festivals
Je kunt op 5 mei festivals in heel Nederland bezoeken. In totaal worden er 14 festivals
georganiseerd, bijvoorbeeld in Groningen en in Amsterdam. De toegang is gratis. Tijdens de
festivals kun je kijken naar optredens van bekende artiesten. En je kunt ook lekker eten, of
spullen kopen bij verschillende marktkraampjes. In de afgelopen jaren traden veel bekende
muzikanten op, zoals Marco Borsato, Anouk en Ronnie Flex. De festivals beginnen ’s middags
en ze duren tot in de avond. Ze zijn erg populair. In 2016 waren er bijvoorbeeld meer dan
een miljoen bezoekers.
Herdenkingen op 4 mei
Op 4 mei herdenkt Nederland alle mensen die tijdens de Tweede Wereldoorlog zijn
gestorven. Om 8 uur ’s avonds is iedereen 2 minuten stil, om aan de doden te denken.
In Amsterdam is elk jaar een nationale herdenking op de Dam in het centrum. Hierbij zijn
ook de koning en de minister-president aanwezig. Zij leggen een bloemenkrans. Ook worden
er gedichten voorgelezen, en er worden toespraken gehouden. De nationale herdenking is
elk jaar op de televisie te zien.
