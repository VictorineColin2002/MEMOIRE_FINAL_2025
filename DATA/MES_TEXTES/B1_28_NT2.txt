7. Koud winterweer in Azië
De winter van 2006 was, net als in Rusland en het oosten van Europa, ook in Azië erg koud.
In Pakistan en India stierven veel mensen door de lage temperaturen. Veel mensen in
Pakistan waren nog steeds dakloos door de grote aardbeving in 2005.
Open lucht
Door de aardbeving waren veel huizen verwoest. De meeste mensen hadden nog geen
nieuw huis. Ze leefden nog steeds in de open lucht, of in tenten. Door de kou raakten veel
mensen onderkoeld, en kregen bijvoorbeeld koorts en een longontsteking. Hulpverleners
deelden dekens en warme kleding uit. Ook maakten ze vuurtjes. Zo konden de mensen zich
een beetje warm houden.
Japan
In Japan sneeuwde het weken achter elkaar. Op sommige plaatsen lag wel 4 meter sneeuw.
Lantaarnpalen staken nog maar net boven de sneeuw uit. Er zijn meer dan 80 mensen
omgekomen. De slachtoffers waren vooral oudere mensen.
China
Ook in China was het erg koud. In een provincie van China vroor het zelfs 42 graden. Het was
daar al 20 jaar niet meer zo koud geweest. De overheid van China heeft 100.000 mensen
naar een veiligere plek gebracht. Hun huizen waren ingestort door het dikke pak sneeuw.
Vee
Niet alleen mensen hadden last van de kou in Azië, ook dieren hadden veel te lijden. In China
leven veel nomaden. Dat zijn mensen die geen vaste plek hebben om te wonen. Ze trekken
rond met hun vee; maar door alle sneeuw kon het vee geen voedsel meer vinden. Het leger
is de nomaden en hun dieren te hulp gekomen.
