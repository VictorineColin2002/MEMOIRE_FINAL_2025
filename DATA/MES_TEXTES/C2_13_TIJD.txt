MR kant zich tegen onmiddellijke gedeeltelijke verkoop van Belfius


MR-voorzitter Georges-Louis Bouchez kant zich tegen een onmiddellijke verkoop van Belfius, zo heeft hij donderdag gezegd aan La Libre. Hij wil eerst een gezamenlijke groep tussen Belfius en Ethias oprichten om één grote bankverzekeraar te creëren.

Bouchez deed de uitspraken nadat woensdag bekend raakte dat de federale regering de mogelijkheid bekijkt om een belang van 20 tot 30 procent in de staatsbank Belfius te verkopen. Dat zou meteen zo'n drie miljard euro kunnen opleveren voor de financiering van de bijkomende defensie-uitgaven.

Bouchez gaat op de rem staan omdat hij vindt dat Belfius en Ethias eerst moeten samensmelten tot één grote bankverzekeraar. 'Belfius nu verkopen zou geen zin hebben, noch wat betreft de beurswaarde, noch wat betreft de huidige omvang van het bedrijf. Een grote bankverzekeraar zal op lange termijn veel waardevoller zijn. We zouden ook een strategisch industrieel instrument voor het land hebben, terwijl we een hoog dividendniveau voor de staat behouden', meent de MR-voorzitter.

De federale staat, Vlaanderen en Wallonië beschikken elk over 31,66 procent van Ethias. De holding EthiasCo, waarin de gemeenten participeren, heeft een belang van 5 procent.
