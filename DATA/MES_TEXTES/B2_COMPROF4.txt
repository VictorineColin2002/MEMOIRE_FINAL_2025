Tekst 2: Refu Interim

Refu Interim, de vzw die vrijwilligerswerk zoekt voor mensen met een recente migratie-ervaring.

Wie zijn ze ?

Refu Interim is geen interimbureau maar eerder een organisatie die vluchtelingen, asielzoekers en nieuwe migranten een duw in de rug wil geven voor integratie via vrijwilligerswerk. Eigenlijk willen ze de sociale en professionele zelfredzaamheid van nieuwkomers bevorderen. Wat zij beogen is enerzijds, de afstand tot de arbeidsmarkt voor die mensen verkleinen en anderzijds, de sociale integratie in de gastmaatschappij versnellen. Om de moeilijke periode tussen de start van de verblijfsprocedure tot het ‘klaar zijn’ voor de arbeidsmarkt beter te kunnen overbruggen, biedt Refu Interim de nieuwkomers een mogelijkheid om te participeren aan vrije tijd en cultuur door ze dus als vrijwilliger in te schakelen.

Zodoende (via vrijwilligerswerk) worden mensen en organisaties die elkaar anders nooit zouden vinden, samengebracht. De sociale organisatie Refu Interim zoekt een engagement op maat dat niet alleen de nieuwkomers, maar ook de partnerorganisaties ten goede komt. Op die manier wordt er gezorgd voor een win-winsituatie.

Win-winsituatie

Ten eerste is het voor sociale en culturele organisaties die samenwerken met Refu Interim stimulerend om in te zetten op diversiteit en duurzame samenwerkingsmogelijkheden. Door nieuwkomers op te nemen in hun personeel en vrijwilligersbestand versterken ze hun werking en zijn ze een betere afspiegeling van de maatschappij. Tegelijk leren de nieuwkomers Nederlands op de werkvloer en leggen ze sociale contacten. Bovendien is vrijwilligerswerk vaak de eerste opstap naar werk. Daarbovenop geeft werk, al dan niet vrijwillig, nieuwkomers een identiteit die losstaat van het ‘vluchteling zijn’ en opent mogelijkheden om een netwerk uit te bouwen.

Engagement van alle partijen

Refu Interim doet een warme oproep aan alle sociale, culturele organisaties, scholen, sport- en vrijetijdsverenigingen om met nieuwkomers als vrijwilligers aan de slag te gaan.

Er wordt uiteraard een actieve betrokkenheid van de partnerorganisaties verwacht zodat de mensen het voortraject dat Refu Interim doorlopen als een intensieve begeleiding ervaren. Niet alleen Refu Interim moet ervoor zorgen dat de nieuwkomers goed terechtkomen, ook de partnerorganisaties moeten hun rol opnemen en hen goed ondersteunen.

Derde Refu Interim stad

Sint-Niklaas is ondertussen de derde Vlaamse stad die met Refu Interim van start gaat, na Oostende en Gent waar het project meteen aansloeg. De organisatie die met succes vluchtelingen en asielzoekers aan vrijwilligerswerk helpt binnen de culturele, sociale en vrijetijdssector, begon inderdaad oorspronkelijk op de Gentse feesten van 2016 waar vluchtelingen al werden als vrijwilligers voor de opbouw, aan het onthaal, in de keuken, als artiest of achter de bars. Amper een jaar later werkten al meer dan 250 nieuwkomers als vrijwilliger bij niet minder dan 80 organisaties.

Kort geleden won Refu Interim de Publieksprijs uitgereikt door Vluchtelingenwerk Vlaanderen.

Bespreek de inhoud van de tekst met je buur aan de hand van onderstaande vragen.

Volgens de tekst lijkt een vzw zoals Refu Interim veel voordelen te bieden, zowel voor de sociale en culturele organisaties als voor de migranten zelf. Toon aan dat het inderdaad een win-winsituatie is voor beide partijen door de kolommen in te vullen. Druk de ideeën in de argumenten van de tekst met je eigen woorden uit en noteer een eigen mening.