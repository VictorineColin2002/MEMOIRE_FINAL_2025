Neuromarketing: op zoek naar de ‘koopknop’ in het brein
Elk bedrijf wil zijn producten verkopen. Daarom
doen de meeste bedrijven aan marketing1.
Het Nederlandse bedrijf Neurocom helpt
marketingafdelingen van bedrijven om gerichter
reclame te maken. Het bedrijf scant hersenen
van consumenten voor commerciële doeleinden.
Dat wordt neuromarketing genoemd.
Neuromarketing is eigenlijk op zoek gaan naar
de ‘koopknop’ in ons brein. De ontwikkelingen
in de neuromarketing gaan razendsnel,
maar er is ook kritiek. Er is nog nauwelijks
wetenschappelijk bewijs en er is angst voor
misbruik, bijvoorbeeld voor manipulatie van
consumentengedrag door marketingafdelingen.
Neurocom onderzoekt met een MRI-scanner
hoe de hersenen van proefpersonen reageren op
bijvoorbeeld reclamecampagnes, advertenties
en verpakkingen van producten in de winkel.
Directeur Geert van Beuningen verwacht dat
de reclamewereld heel erg zal veranderen
door de commerciële toepassing van MRI-
scanners. Nu mislukt 70% van de introductie
van nieuwe producten binnen twee jaar. ‘Door
marktonderzoek met MRI-scanners wordt
dat fors minder. We verzamelen heel veel
onderzoeksgegevens over de hersenen en
ontdekken zo steeds meer over de effectiviteit
van reclames.’ aldus Van Beuningen.
De ‘koopknop’ is een term die eigenlijk
niet klopt. Alsof er een knop in je hersenen
zit die ingedrukt moet worden om iets
te kopen. Er is niet zozeer één plek in
de hersenen verantwoordelijk voor
koopgedrag, maar eerder een interactie
tussen verschillende hersengebieden.
Reclamemensen willen natuurlijk niets liever
dan onze hersenen beïnvloeden, zodat we
hun product daadwerkelijk gaan kopen.
Op reclamecongressen is neuromarketing
dan ook een veelbesproken onderwerp en
marketingexperts publiceren boeken waarin ze
de techniek brengen als dé ultieme oplossing.
Bedrijven willen niet achterblijven om deze
techniek, het gebruik van een MRI-scanner
voor commerciële doeleinden, te gebruiken
in hun reclamestrategie. Een plaatje van een
hersenscan ziet er overtuigend uit, omdat het
wetenschappelijk lijkt. Klanten van Neurocom
gebruiken de onderzoeksresultaten om hun
volgende reclamecampagnes te verbeteren of
lopende campagnes aan te passen.
Omdat plaatjes van hersenen laten zien wat
mensen ‘echt’ willen kopen, lost neuromarketing
volgens Henk Janse, medeoprichter van
Neurocom, een hardnekkig probleem op van
de huidige onderzoeksmethoden binnen de
reclamewereld: ‘Als je gewoon aan mensen
vraagt wat ze willen kopen of welke reclame
volgens hen werkt, dan voorspelt dat niet goed
of een consument het ook echt koopt. Een
vragenlijst laten invullen door een doelgroep
is vrij zinloos als je iets wilt weten over de
intenties van mensen om een bepaald product te
kopen.’
‘Neuromanie’
Onder neurowetenschappers en filosofen
is er veel discussie over de rol van hersenen
binnen het menselijk gedrag. Filosofen als Alva
Noë en Bert Keizer zijn kritisch over wat zij
noemen ‘neuromanie’. Dit is een overdreven
aandacht voor en een te groot vertrouwen in de
mogelijkheden van hersenonderzoek. De neiging
om hersenscans te overschatten is groot,
benadrukken tegenstanders van neuromanie,
zoals de wetenschapsfilosofe Trude Dehue.
‘Technieken als MRI zijn volstrekt onbruikbaar,
omdat ze alleen iets vertellen over de plaatsen
in de hersenen waar activiteit plaatsvindt.
MRI-scanners zeggen niets over wát er in die
hersengebieden gebeurt,’ vindt ook filosoof
Gert-Jan Lokhorst van de Technische Universiteit
Delft. Het is volgens hem onmogelijk om
hersenactiviteit zomaar te vertalen in
psychologische termen. Bedrijven moeten
veel geld betalen voor het onderzoek, maar
de onderzoeken leveren eigenlijk helemaal
geen bruikbare gegevens op. ‘Neuromarketing
wordt veel te simpel voorgesteld, want je kunt
aan de hersenen niet zien wat iemand denkt.
Je ziet wel iets, maar de interpretaties worden
gestuurd door wat men wil zien en zijn niet
wetenschappelijk onderbouwd.’
Big business
Aan Neuromarketing valt heel wat geld
te verdienen. Zo werd het grootste
neuromarketingbedrijf Neurotronics in 2011
verkocht aan het Amerikaanse bedrijf Nielsen
voor tientallen miljoenen dollars. Van Beuningen
ziet alleen al in de VS voor neuromarketing een
mogelijke markt van een miljard dollar.
Als de beweringen van Neurocom kloppen en
neuromarketing blijkt echt te werken, roept
dat echter wel een ethische vraag op. Kan ons
onderbewuste met de door MRI-scans opgedane
kennis dan ook effectief beïnvloed worden?
‘Die angst bestaat,’ weet Janse. ‘Men is bang dat
onderzoekers in de hersenen van mensen kijken
en ze dan vervolgens alles kunnen verkopen.
Neurocom doet echter niets anders dan meten
wat de consument echt graag wil hebben. Je kunt
mensen niet iets laten kopen dat ze niet willen
kopen. We veranderen de hersenen niet, we
onderzoeken de hersenen alleen maar.’
Dit klinkt geruststellend, maar op internet zegt
Janse toch iets anders: ‘Met neuromarketing
hebben we voor het eerst de mogelijkheid om het
gedrag van mensen te voorspellen, te begrijpen
én effectief te beïnvloeden.’
Controle van neuromarketing door de regering
is er in Nederland nu niet. Wel hebben bedrijven
voor neuromarketing zelf regels opgesteld
waaraan ze zich moeten houden. Van Beuningen
heeft eind 2012 een internationale vakvereniging
opgericht. Inmiddels heeft deze vakvereniging
afdelingen in dertig landen. Een van de ethische
regels van de vakvereniging stelt onder meer
dat er volledige transparantie moet zijn voor
proefpersonen over het doel van het onderzoek.
Van Beuningen verwacht in ieder geval dat
Neurocom snel concurrentie zal krijgen. De
consument is gewaarschuwd. Die moet voortaan
maar eens wat kritischer naar reclames kijken.
