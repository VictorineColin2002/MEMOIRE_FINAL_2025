Clarinval plant taskforce tegen stortvloed Chinese pakjes van Shein en TEMU



Minister van Werk David Clarinval (MR) broedt op maatregelen tegen de massa pakjes met producten uit het buitenland die onze markt overspoelen. Binnenkort roept hij een taskforce samen, die moet leiden tot sterkere controles en het sneller uit de handel halen van producten die niet aan de normen voldoen.

De Centrale Raad voor het Bedrijfsleven (CRB), die de vakbonden en de werkgevers verenigt, roept de regering-De Wever op maatregelen te nemen tegen de instroom van goedkope Chinese e-commercepakjes van platforms zoals Shein, Temu en AliExpress. De pakjes ondermijnen volgens de CRB de economie, de volksgezondheid en de indus­triële weerbaarheid, omdat ze vaak niet-marktconforme en gevaarlijke producten bevatten. De oproep krijgt de steun van consumentenorganisaties als Testaankoop en van de Belgische douane.
Lees meer
Bedrijven en vakbonden eisen strengere regels voor Shein en Temu na recordaantal Chinese pakjes

Tijdens het wekelijkse vragenuurtje in de Kamer kreeg minister Clarinval donderdag vragen van Lieve Truyman (N-VA) en Jeroen Soete (Vooruit) over de praktijken. Vorig jaar passeerden bijna 1 miljard dergelijke pakjes in ons land. Clarinval had het over een 'structureel en diep onrechtvaardig onevenwicht'. 'We worden geconfronteerd met een systeem waarin sommige buitenlandse platformen de regels omzeilen en onze markt overspoelen met niet-conforme, niet-belaste en soms zelfs gevaarlijke producten. En dat terwijl onze eigen ondernemingen de Europese regels respecteren die vaak de strengste ter wereld zijn.'
Als eerste stap steunt Clarinval het Europese voorstel om een bijdrage van 2 euro per pakje in te voeren, en dat kan zelfs meer zijn. Binnenkort roept hij bovendien alle actoren - in de eerste plaats de douane - bij elkaar om gecoördineerd actie te ondernemen. 'Deze taskforce zal sterke maatregelen moeten uitwerken om de strijd aan te gaan met deze praktijken, de controles te versterken, de samenwerking tussen de autoriteiten te verbeteren en niet-conforme producten snel uit de handel te nemen', luidde het.