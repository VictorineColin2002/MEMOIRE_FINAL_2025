Gazaschandaal echoot na bij consultant BCG: twee toppers nemen ontslag


Het schandaal rond het advieskantoor Boston Consulting Group, dat meewerkte aan omstreden plannen voor de Gazastrook, blijft nazinderen. In een poging de crisissfeer te bedwingen, nemen twee toppers ontslag uit hun rol.

Het Amerikaanse Boston Consulting Group (BCG) kwam vorige week in opspraak nadat de Britse zakenkrant Financial Times had gemeld dat de strategische consultant betrokken was bij een omstreden plan voor de hervestiging van duizenden Palestijnen uit de Gazastrook.

Een twaalftal medewerkers van BCG werkte een financieel model uit voor de wederopbouw van de enclave. Tegelijk sleutelden de consultants aan een scenario om een kwart van de Palestijnen te doen vertrekken door hen een 'hervestigingspakket' van 9.000 dollar te betalen. In een reactie stelde BCG dat dat project tegen de vraag van het bedrijf in was gestart door twee partners die intussen de laan uitgestuurd zijn.



Maar dat bleek niet voldoende om de crisisfeer bij BCG het hoofd te bieden. De voorbije dagen bleek dat trouwe BCG-klanten - zowel bedrijven als overheden - hun banden met de adviesgroep in vraag stellen naar aanleiding van het schandaal. Ook intern zou er veel tumult zijn bij BCG, volgens verschillende media.

In een poging de crisis te bedwingen, leggen nu twee toppers bij BCG hun functie neer. Het gaat om 'chief risk officer' Adam Farber en om hoofd 'sociale impact' Rich Hutchinson. Het duo zou op de hoogte zijn geweest dat er een project liep rond Gaza, maar de details ervan niet hebben gekend, meldt The Wall Street Journal.

Farber en Hutchinson krijgen een andere rol bij het bedrijf. Het duo zal zich in de toekomst concentreren op rechtstreekse contact met cliÃ«nten, aldus BCG. De vraag is dus of het offer voldoende zal zijn om de interne en externe onrust in te perken.
