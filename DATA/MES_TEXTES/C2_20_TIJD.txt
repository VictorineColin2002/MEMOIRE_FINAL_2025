Ursula von der Leyen betaalt prijs van haar leiderschap



Er zit een patroon in het optreden van Europees Commissievoorzitster Ursula von der Leyen. De rol van crisismanager gaat altijd voor op democratische principes.

Bijna acht jaar is het geleden dat Ursula von der Leyen zich nog eens aan de kiezers heeft gepresenteerd. Bij de Duitse parlementsverkiezingen in 2017 moest ze het als CDU-kandidate afleggen tegen haar sociaaldemocratische uitdager. Ondanks een mooie persoonlijke score slaagde ze er niet in rechtstreeks verkozen te worden. Dankzij de Landesliste van haar christendemocratische partij kon ze toch opnieuw zetelen en minister blijven in de bondsregering. Kanselier Angela Merkel had haar vertrouwelinge enkele jaren eerder al tot de eerste vrouwelijke Duitse minister van Defensie benoemd.

Geheel onverwacht kwam Von der Leyen in 2019 aan het hoofd van de Europese Commissie. Geen enkele van de kandidaat-voorzitters die tijdens de kiescampagne heel Europa hadden afgedweild kon op voldoende steun rekenen. Tot Merkel samen met de Franse president Emmanuel Macron met Von der Leyen op de proppen kwam. Om het Europees Parlement ter wille te zijn, beloofde ze een Conferentie over de Toekomst van Europa te organiseren en het democratisch proces van de Europese parlementsverkiezingen te versterken.

    De auteur
    Steven Van Hecke is hoogleraar Europese politiek aan de KU Leuven.
    De kwestie
    Ursula von der Leyen blijft het vertrouwen genieten van de meerderheid in het Europees Parlement, hoewel haar 'presidentiële' invulling van het voorzitterschap van de Europese Commissie steeds meer kritiek ontlokt.
    De conclusie
    In haar optreden gaat de rol van crisismanager altijd voor op democratische principes.



Van die wiedergutmachung kwam niet veel in huis. Met de conclusies van de door corona geplaagde Conferentie gebeurde bitter weinig en in 2024 was Von der Leyen in Duitsland zelf niet eens kandidaat voor het Europees Parlement. De Europese Volkspartij (EVP) hees haar nochtans op het schild in een pan-Europese campagne met het oog op een tweede termijn als Commissievoorzitster. Terwijl talloze pro-Europese krachten inspanningen leverden om zo veel mogelijk kiezers naar de stembus te krijgen - bij ons zelfs de 16- en 17-jarigen - vertikte Von der Leyen het om zich aan de kiezer te presenteren. Het blijft een smet op haar blazoen.
Eigengereide dadendrang

Dat betekent niet dat ze geen democratische legitimiteit heeft. Von der Leyen is door een ruime meerderheid van staatshoofden en regeringsleiders van de EU-lidstaten voorgedragen als Commissievoorzitster en telkens heeft ze een geheime stemming in het Europees Parlement overleefd. Welke politieke leider kan dat zeggen? En telkens waren er voldoende Europese parlementsleden die haar volledige Commissie steunden. Ook donderdag bleek dat ze ruimschoots een motie van wantrouwen, uitgelokt door extreemrechts, had overleefd. Von der Leyen was zo zeker van haar stuk dat ze niet eens in Straatsburg was gebleven om de uitslag van de stemming af te wachten.

Een gebrek aan slagkracht is evenmin aan de orde. Integendeel zelfs, want critici verwijten haar een overdreven en eigengereide dadendrang, ook in domeinen waarvoor ze niet bevoegd is zoals het buitenlands en veiligheidsbeleid van de Unie. Tijdens de coronapandemie en na de Russische invasie van Oekraïne in 2022 heeft ze bewezen wat ze waard is. Weinigen zullen in twijfel trekken dat ze meer dan tijdens vorige crisissen die de EU hebben getroffen erin geslaagd is het laken naar zich toe te trekken en de Europese Commissie in de cockpit van de besluitvorming te loodsen. Telkens met de goedkeuring van bijna alle hoofdsteden.
Voldoende politieke sluwheid ontbreekt evenmin. Dat bleek al bij haar aanstelling, nadien hoe ze zonder verpinken medestanders liet vallen en haar eigen erfenis afzweert of hoe ze afgelopen week met concrete toezeggingen de steun van de sociaaldemocraten en groenen kon afkopen.


Wat is dan het probleem? De kwestie is dat Von der Leyen eerst en vooral resultaten wil boeken - tonen dat onder haar professionele leiding de EU ertoe doet - en dat de weg daarnaartoe ondergeschikt is. Vandaar de presidentiële manier waarop ze de Europese Commissie bestuurt, het verwijt dat ze te weinig tijd uittrekt om journalisten te woord te staan (en op die manier de kritische verantwoording van haar beleid ontloopt), onvoldoende rekening houdt met de gevoeligheden in het Europees Parlement alsook een gebrek aan transparantie aan de dag legt.

Dat laatste is inderdaad een probleem, zo bleek uit Pfizergate, de aanleiding voor de motie van wantrouwen. Dat ze op een cruciaal moment in de pandemie niet volgens het boekje handelde, is niet de kern van de zaak. A la guerre comme à la guerre. Wel dat ze het nadien niet nodig vond daar openheid van zaken over te geven.

De beschuldiging van hypocrisie komt dan snel om de hoek kijken. Wat wil je ook? De EU staat altijd op de eerste rij om anderen de les te spellen op het vlak van transparantie, democratie en deugdelijk bestuur. Zelf het goede voorbeeld niet geven is dan desastreus voor de geloofwaardigheid.

Minstens even zorgwekkend is de onderliggende attitude, met name dat voor een succesvolle crisismanager belangrijke politieke principes altijd op de tweede plaats lijken te komen. Maar democratie is niet iets hinderlijks op het pad van sterk leiderschap en goed bestuur. Het maakt er integraal deel van uit. Wie dat niet zint, heeft misschien niet zo veel te zoeken in de Unie.

