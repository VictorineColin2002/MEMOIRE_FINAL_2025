Dwars door Brugge
Dwars door Brugge is een hardlooptocht door de stad waar de beste tijd halen niet het belangrijkste is.
Wat het hardlopen langs een stadsroute bijzonder maakt is dat je niet alleen op straat loopt, maar ook
door verschillende gebouwen: scholen, gemeentehuizen, cafés, musea, sportcentra, winkels, ….
Dit zijn drie redenen waarom je zeker mee moet doen aan dit evenement.
Het is (weer eens) iets anders dan een ‘gewoon’ hardloopevenement. Je komt op plekken waar je
anders niet zo snel zou komen, zeker niet met je hardloopkleding aan. Bovendien zorgt de route
ook voor nieuwe uitdagingen, er zijn namelijk veel trappen in de route.
De tocht is toegankelijk voor hardlopers van ieder niveau. Je legt de route af in je eigen tempo en
hebt de keuze tussen 5 kilometer of 10 kilometer. Welke afstand je wilt doen, kun je tijdens het
hardlopen kiezen. Dit jaar kun je de route ook wandelen. De wandelaars vertrekken vijf minuten na
de lopers. Voor elk wat wils dus.
Dwars door Brugge is een unieke mogelijkheid om een stad beter te leren kennen. Bij iedere locatie
waar je langs komt, staat namelijk ook een bord met informatie over deze locatie. Zo ontdek je
nieuwe hotspots. Bij je volgende bezoek aan Brugge weet jij de hotspots dus meteen te vinden!
Het concept van een hardlooptocht door een stad is begonnen in het avontuurlijk hardlopen.
Avontuurlijke hardlopers lopen al vele jaren door de natuur, op onverharde wandelwegen en als
het kan door de bergen. De voorbije jaren, mede door de hardloopgekte, zijn sporters overal ter
wereld de stad als een wildernis voor de huisdeur gaan bekijken. Straatlopen, trappenlopen, start-
to-run... niemand kijkt nog op wanneer iemand in hardloopoutfit door een winkelstraat rent.
Een stad is echter meer dan straten, wandelwegen en parken. Organisator van de eerste
hardlooptocht door een stad deed het idee op in Lyon. Hij was daar toevallig op het moment dat
daar een hardloopwedstrijd plaatsvond, met een gedeelte van de route door het stadhuis. Hij
heeft dat idee uitgebreid en meer gebouwen aan het parcours toegevoegd. De eerste Belgische
stedelijke hardlooptocht was geboren: in maart van dit jaar namen 4.000 hardlopers deel aan de
eerste route in Antwerpen. In Brugge zal het nog beter zijn. Omdat het een prachtige stad is, maar
ook omdat er een aantal problemen opgelost zijn. Zo zullen de 4.000 deelnemers niet in één keer,
maar wel op vier verschillende momenten starten.
In Antwerpen liepen ze onder andere door het stadhuis, het centraal station en de stadsfeestzaal.
De Brugse locaties houdt de organisatie goed geheim, maar we weten wel dat de route door
het stadhuis gaat. De start van Dwars door Brugge ligt op de Markt, waar in het stadhuis de
inschrijvingsstand, kleedruimtes, bewaarplaatsen voor de sporttassen en de ontbijtruimte zijn.
Op verschillende plekken in het parcours kunnen de lopers en wandelaars even stoppen voor een
proevertje, zoals bijvoorbeeld een stukje chocolade, of een sportdrankje.
Inschrijven
Er kunnen maximaal 5.000 deelnemers en 500 wandelaars deelnemen. Je moet wel snel zijn.
Inschrijven kan alleen online, tot alle plekken op zijn. Ongeveer een week voor het evenement krijg
je een e-ticket met je starttijd dat je de dag zelf mee moet brengen (geprint of op je smartphone).
Bewaar deze dus goed! Geen e-ticket ontvangen? Check dan je spamfolder!
Dwars door Brugge is een uniek hardloopevenement in ons land. Tijdens deze stedelijke
hardlooptocht loop je langs en door nieuwe en oude gebouwen. Trek je hardloopschoenen aan en
ontdek de mooiste Belgische steden op een unieke manier!