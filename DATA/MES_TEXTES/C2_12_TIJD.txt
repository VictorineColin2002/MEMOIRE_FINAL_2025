Vergrijzingsrapport is opsteker in een lange race



Zijn hervormingen die het Belgische huishouden écht op orde zetten een utopie? De Vergrijzingscommissie toont dat het kan. Het Monitoringcomité toont vooral dat het echt wel nodig zal zijn.

Een zorgwekkende begroting, te hoge belastingen op werk, een ondermaatse concurrentiekracht, te weinig mensen aan het werk en zorgen over de betaalbaarheid van de pensioenen. Dat zijn de sociaal-economische uitdagingen die premier Bart De Wever (N-VA) oplijstte in de aanhef van het regeerakkoord.

Uit het jaarlijkse rapport van de Vergrijzingscommissie blijkt dat het alvast met die laatste uitdaging de goede kant opgaat. De komende 45 jaar doet de ouder wordende bevolking de pensioenen en de gezondheidsuitgaven met 3,6 procent van het bruto binnenlands product (bbp) stijgen. De hervormingen van de regering-De Wever doen daar de helft van af.
Lees meer
Rem op vergrijzingsfactuur, maar nog niet op begrotingstekort

Het is een ingreep die ongezien is in de jongste tien jaar. De laatste keer dat een regering een gelijkaardige impact had, was toen de regering-Michel in 2015 het brugpensioen afbouwde en de pensioenen hervormde.
Moedeloosheid

Op het eerste gezicht wordt ook de last vrij gelijk gespreid. Afgezet tegenover het inkomen van wie werkt, daalt het pensioeninkomen van ambtenaren tegen 2070 met 12 procent. Dat van werknemers daalt met 9 procent. Voor zelfstandigen is de klap minder hard, maar velen van hen zullen een meerwaardebelasting van 10 procent betalen op wat ze zelf moeten bijsparen voor een pensioen.

Voorts is nog te weinig duidelijk wat de impact wordt op het armoederisico. De Vergrijzingscommissie moet die oefening nog maken, waardoor ze teruggreep naar onderzoek van vorig jaar. Dat leert dat de verhoging van de minimumpensioenen door de vorige regering het risico op armoede heeft doen afnemen.



De grote opsteker van het Vergrijzingsrapport is dat het toont dat het wel degelijk kan. Ook grote uitdagingen waarop veel regeringen hun tanden stukbeten kunnen worden aangepakt zonder te snoeien in al opgebouwde rechten. Het leert dat er te ontkomen valt aan de moedeloosheid die velen overvalt als ze zien hoe in de Wetstraat met grote uitdagingen wordt omgegaan.

Die morele boost is nodig omdat het werk verre van af is. In de plannen om meer mensen aan het werk te krijgen volgen de rapporten bijvoorbeeld de regeringsprognoses niét. Daar is de consensus dat de regering te optimistisch uitgaat van terugverdieneffecten.
Sneeuwballen

Voor de begroting is het zelfs zaak de nog altijd dalende trend te keren. De hervormingen in de sociale zekerheid volstaan slechts uiterst nipt om de komende jaren de sneeuwbal van de stijgende vergrijzingsuitgaven te stoppen, leren de ramingen van het Monitoringcomité donderdag.

Maar ondertussen rolt een andere sneeuwbal: een te groot begrotingstekort dat de schuld aanjaagt, wat tot almaar hogere rentelasten leidt. Ondertussen zijn er de extra uitdagingen om burgers te beschermen, op het vlak van defensie, koopkracht én het klimaat.

De Vergrijzingscommissie schetste hoe moedeloosheid een slechte leermeester is. Het Monitoringcomité toonde hoe hard we die mindset de komende jaren nog nodig zullen hebben.
