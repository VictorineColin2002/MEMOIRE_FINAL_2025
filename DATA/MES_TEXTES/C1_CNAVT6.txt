Naar een nieuwe onderwijscultuur
Katrien Bosmans is docent Specifieke Lerarenopleiding Kunst aan de KU Leuven.
In het secundair onderwijs is cultuureducatie weinig zichtbaar. Zoals studies aantonen, zijn er goede
initiatieven, maar een overkoepelende visie ontbreekt. Willen de Vlaamse ministers ‘elke jongere de
kans geven om te groeien in cultuur’, dan is een consequent beleid noodzakelijk. Om die doelstelling
in de scholen te realiseren, zal er meer nodig zijn dan in het nieuwe beleidsplan ‘Groeien in cultuur’
wordt voorgesteld.
Om de doelstelling daadwerkelijk te verwezenlijken is het nodig een basisvak te introduceren waarin
alle aspecten van cultuur op een receptieve en reflectieve manier aan bod komen én waarin actieve
kunsteducatie centraal staat. Daarbij moeten leerlingen kunnen kiezen om zich te ontplooien in het
medium waarin ze zich graag uitdrukken: vrijheid, spel en plezier staan centraal.
Velen delen die mening van een apart cultuurvak echter niet. Beleidsmakers die verantwoordelijk
zijn voor het onderwijs houden met bekende argumenten de boot af. Er zijn te weinig schooluren en
cultuur is niet strikt noodzakelijk, want economisch moeilijk te verantwoorden. Cultuur blijft toch iets
voor de vrije tijd, weinig zichtbaar, niet effectief en moeilijk te meten.
Mochten alle leraren in staat zijn cultuureducatie in hun eigen onderwijs te integreren, dan zou ik
dit pleidooi voor de introductie van een basisvak kunst en cultuur niet voeren. In de praktijk blijkt
echter hoe beperkt de culturele affiniteit van leraren is. Dat heeft voor een deel te maken met hun
opleiding, maar zeker ook met hun eigen achtergrond. We kunnen eenvoudigweg niet verwachten
dat alle leraren zomaar in staat zijn om cultuur degelijk aan te brengen. Soms is het ook goed om het
gezegde ‘schoenmaker blijf bij je leest’ na te leven. Slechte cultuureducatie werkt averechts en neemt
de zin in cultuur bij leerlingen weg. We moeten daarom mensen inzetten die hun vak degelijk kunnen
uitbouwen en genoeg kracht en tijd hebben om andere leraren en partners bij het cultuurverhaal te
betrekken. Cultuureducatie is niet vanzelfsprekend en vraagt een hoge scholingsgraad.
Als lerarenopleider bepleit ik dan ook de introductie van een soort cultuureducatieve opleiding
binnen de lerarenopleiding, waarin zoveel mogelijk kunstdisciplines en reflectieve vakken aan bod
komen. Zo’n opleiding zorgt voor hooggeschoolde vakleraren en die vormen de beste garantie om het
beleidsplan van de ministers daadwerkelijk te implementeren