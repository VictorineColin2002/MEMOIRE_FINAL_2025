Frans-Britse entente wordt gesmeerd met migratie- en defensiedeals


Nu de Amerikanen ambigu zijn over hun rol in Europa en de Russische dreiging reëel blijft, halen Frankrijk en het Verenigd Koninkrijk de banden verder aan. De enige kernmachten van Europa gaan militair intenser samenwerken en sloten een akkoord om de oversteek van illegale migranten via het Kanaal in te perken.

De plannen voor een troepenmacht om de vrede te bewaren in Oekraïne, na een potentieel bestand met Rusland, zijn 'klaar'. Dat hebben de Franse president Emmanuel Macron en de Britse premier Keir Starmer donderdag verklaard na een virtuele samenkomst van de 'coalition of the willing', een groep westerse landen die Oekraïne veiligheidsgaranties wil bieden na een vredesdeal. Het plan kan 'enkele uren na een staakt-het-vuren' in werking treden, zei Macron.


De videoconferentie vond plaats op het einde van een driedaags staatsbezoek van Macron aan het Verenigd Koninkrijk en paste in het beeld dat die bilaterale top moest scheppen: dat van een sterke Frans-Britse entente die het getergde Europa door woelige geopolitieke wateren gidst. Frankrijk en het Verenigd Koninkrijk zijn de enige Europese kernmachten en de enige landen uit Europa met een permanent zitje in de VN-Veiligheidsraad.
Relatie bekoeld

Maar de relatie tussen Londen en Parijs raakte de voorbije jaren bekoeld. De belangrijkste aanleiding was AUKUS, een Amerikaans-Britse alliantie om Australië van nucleaire onderzeeërs te voorzien. Dat wekte in 2021 de toorn op van de Fransen, die een lucratief duikbotencontract met Australië kwijtspeelden. De Franse colère botste op de onverschilligheid van de toenmalige Britse premier Boris Johnson. 'Donnez-moi un break', reageerde die toen laconiek.

Voor dat soort diplomatieke grollen is anno 2025 geen plaats meer. De Russische dreiging en de Amerikaanse tweeslachtigheid tegenover Europa hebben Frankrijk en het VK in elkaars armen gedreven. Veelzeggend was dat Macron de eerste Europese staatsleider was die sinds de brexit een officieel staatsbezoek bracht en de eerste Franse president sinds 2008. 'Onze landen delen de bijzondere verantwoordelijkheid voor de bescherming van het continent', zei Macron dinsdag in het Britse Lagerhuis.

Nucleaire samenwerking

Die retoriek werd ook omgezet in een aantal akkoorden. De Britten en de Fransen gaan een gezamenlijk atoomwapenbeleid voeren. Dat is opvallend omdat Frankrijk altijd op zijn nucleaire soevereiniteit stond en nooit tot de planningsgroep van de NAVO behoorde, die het nucleaire beleid van de westerse militaire alliantie bepaalt. 'Er is geen extreme bedreiging die onze beide landen niet gezamenlijk van antwoord zullen dienen', klonk het in een verklaring.

Voorts werd afgesproken om extra gezamenlijke aankopen te doen van Franse SCALP- en Britse Storm Shadow-raketten. Ook de belofte om gezamenlijk nieuwe luchtdoelraketten en stoorzenders tegen drones te bouwen, toont hoe economische frictie zoals ten tijde van de AUKUS-rel voorlopig verleden tijd is.


Een ander conflict, de piekende oversteek van illegale migranten via het Kanaal die Starmer niet onder controle krijgt en die Nigel Farages Reform UK de wind in de zeilen geeft, werd bezworen met een 'one in, one out'-deal. Het idee is wekelijks vijftig migranten die illegaal vanuit Frankrijk de oversteek maken terug te sturen, waarop het VK vijftig migranten legaal zou binnenlaten als ze familiale banden hebben op het eiland.

Al zijn er losse eindjes. Deze week alleen al staken 695 migranten illegaal het Kanaal over. En er is kritiek van landen aan de Middellandse Zee die door de Dublinregels - die bepalen dat een lidstaat die een asielzoeker als eerste registreert verantwoordelijk is voor diens procedure - vrezen dat ze straks migranten moeten opvangen die door het VK zijn uitgewezen.
