Voordeel meertaligheid ook bij laat-tweetaligen?
Het leren van een tweede taal zou voordelen
opleveren, maar voorlopig is het tweetalig
voordeel alleen maar overtuigend vastgesteld
voor vroeg-tweetaligen. Dat zijn mensen die van
jongs af aan met twee talen opgroeien. Voor laat-
tweetaligen zijn de resultaten nog niet altijd even
eenduidig, maar wel hoopgevend. Zo verscheen
er deze zomer een artikel van wetenschappers uit
Edinburgh. Zij vonden ook cognitieve voordelen
bij mensen die als volwassene een tweede taal
hadden geleerd.
Dit onderzoek uit Edinburgh van Thomas Bak en
zijn collega’s verschilt op een belangrijk punt van
andere studies naar meertaligheid: het houdt
rekening met een mogelijk verborgen effect van
intelligentie. Het is immers goed mogelijk, zo
redeneren de auteurs, dat eerdere conclusies
over meertaligheid zijn getrokken op basis
van omgekeerde causaliteit. In dat geval leidt
meertaligheid niet tot cognitieve voordelen, maar
worden kinderen met een verhoogde intelligentie
gewoon vaker meertalig.
Om die intelligentiefactor eruit te filteren, maakte
Bak gebruik van het Lothian Birth Cohort (LBC)
uit 1936. Het gaat om een grote verzameling van
intelligentietests die in 1947 werden afgenomen
bij 11-jarige kinderen in Schotland. Thomas Bak en
zijn team selecteerden 853 mensen van het LBC
die destijds hadden deelgenomen en testten ze
tussen 2008 en 2010 opnieuw.
Behalve dat verschillende cognitieve
tests afgenomen werden, ondervroeg het
onderzoeksteam de tweede keer ook de mate
van meertaligheid. Aan de informanten – die nu
gemiddeld 73 jaar waren – werd gevraagd of ze
andere talen hadden geleerd dan het Engels en
hoe vaak ze die talen gebruikten. Door te vragen
naar de leeftijd waarop de talen waren aangeleerd,
kon de groep worden opgedeeld in vroeg- en laat-
tweetaligen.
Wat bleek? Zowel de vroeg- als de laat-tweetaligen
scoorden beter op de cognitieve tests dan de
eentaligen. Dit effect was onafhankelijk van
de intelligentiescore die gemeten werd in hun
kindertijd. De deelnemers die meer dan twee talen
beheersten, scoorden overigens het allerhoogst
op de cognitietests. Een voorlopig pleidooi dus
voor polyglotisme.
