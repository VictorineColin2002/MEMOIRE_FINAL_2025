Worden tweetaligen later dement dan eentaligen?
Het is lang zo geweest dat psychologen
waarschuwden voor een negatieve invloed
van het leren van een tweede taal op de
hersenontwikkeling. Uit recent onderzoek blijkt
echter dat het tegenovergestelde het geval is.
Onderzoekers geloven nu dat het leren van een
andere taal cognitieve voordelen oplevert, zoals
een verbeterd vermogen om met conflicterende
informatie om te gaan.
Volgens een studie van de Canadese onderzoeker
Ellen Bialystok in 2004 zou tweetaligheid
zelfs een probleem bij oudere mensen kunnen
vertragen, namelijk dement worden. Mensen die
gedurende hun hele leven of toch zeker tijdens
de grootste periode van hun leven twee talen
vloeiend spraken, krijgen pas drie tot vier jaar
later te maken met de gevolgen van de ziekte.
De Canadese onderzocht 200 patiënten die zich
met dementie-verschijnselen aanmeldden bij
een kliniek. De helft van de groep was eentalig
opgevoed, de andere helft sprak naast Engels
bijvoorbeeld ook Pools, Jiddisch, Duits, Roemeens
of Hongaars. Neurologen noteerden onder
andere bij het eerste gesprek de datum waarop
volgens de patiënt of familie de eerste dementie-
verschijnselen waren waargenomen. Bij de
eentaligen was dat op een gemiddelde leeftijd
van 71,4 jaar, bij de tweetaligen pas op 75,5 jaar.
Daarnaast presteerden de tweetaligen beter op
cognitieve taken dan eentaligen.
Ondanks deze overtuigende resultaten is het niet
zo dat onderzoek unaniem een cognitief voordeel
voor tweetaligen laat zien. Er zijn veel gemengde
resultaten. Zo is het namelijk van belang of
iemand op vroege of latere leeftijd tweetalig is
geworden. Vooral de groep van laat-tweetaligen
is nog onderbelicht: sommige laat-tweetaligen
laten wel een voordeel zien terwijl anderen dat
niet doen. Waarom die individuele verschillen
zich voordoen is momenteel nog een raadsel.
Dat tweetaligheid een bescherming biedt tegen
dementie lijkt - met enkele kanttekeningen
daargelaten - overtuigend te zijn aangetoond in
vroeg-tweetaligen, maar bij de laat-tweetaligen
moet dat nog aangetoond worden.