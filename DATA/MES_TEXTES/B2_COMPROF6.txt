    Tekst 1: Pakjes van Gents kledinglabel arriveren voortaan per fiets

    Studenten Bewegingswetenschappen aan de UGent lanceerden onlangs een aantal T-shirts en truien onder hun eigen kledinglabel Flâneur. Daarbij willen ze niet alleen mode verkopen, maar ook hun steentje bijdragen aan een beter milieu. Flâneur werkt daarom voortaan samen met Cargo Velo. Alle bestellingen in en rond Gent worden voortaan geleverd door de fietskoeriers van Cargo Velo.

    "We willen duidelijk maken dat mode ook duurzaam kan zijn," zegt medeoprichter Dries Van Meirhaeghe. "De fietskoeriers kunnen onmiddellijk zien wat er binnenkomt, wie er allemaal aanwezig is. Dus het systeem is heel flexibel. Ook retourzendingen worden indien mogelijk door hen opgehaald. We betalen Cargo Velo hetzelfde tarief als bij Bpost. Is levering niet met de fiets mogelijk, dan kunnen we alsnog terugvallen op levering per post," aldus Van Meirhaeghe.

    Niet alleen het leveren wordt door Flâneur met een groene bril bekeken, ook op andere vlakken gaan de student-ondernemers hun ecologische verantwoordelijkheden niet uit de weg.

    "We zijn er trots op dat we drie certificaten hebben – zijnde Fair Wear, Climate Positive en 100% Organic – en trekken dat ook zo veel mogelijk door naar de manier waarop we onze producten verpakken. We willen op een duurzame manier ondernemen. Het is een motivatie die we alle drie delen, maar dat je als bedrijf ook een maatschappelijke engagement hebt, is ook iets dat wordt gestimuleerd vanuit de universiteit, waar ze ons ondersteunen en begeleiden."

    "Naast T-shirts en truien verkopen we sinds kort ook rugzakken die de klant kan laten personaliseren. We kiezen er bewust voor om het aanbod niet te snel te laten groeien. We breiden het stap voor stap uit. Het eerste uur ook bij nieuwigheden, en indien mogelijk met feedback van klanten. Daarom hebben we een community gecreëerd zodat onze klanten via feedback kunnen meepraten."