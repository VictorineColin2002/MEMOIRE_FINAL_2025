8. De reuzenpanda
De panda is een populair dier. Panda’s zie je overal: als knuffel in speelgoedwinkels, maar
ook op stickers en op bekers. De panda is ook het symbool van het Wereld Natuur Fonds,
een organisatie voor de bescherming van wilde dieren.
De echte reuzenpanda woont in het land China. Daar leeft hij hoog in de bergen. In totaal
leven er nog ongeveer 1850 reuzenpanda’s in het wild. Dat is erg weinig, maar gelukkig
ongeveer 200 meer dan 10 jaar geleden.

Grote beer
De reuzenpanda lijkt op een grote beer. Je herkent de panda vooral aan zijn dikke zwart-
witte vacht en aan de donkere kringen rond zijn ogen. De panda wordt ook wel de
bamboebeer genoemd, omdat hij alleen maar bamboe eet. Bamboe is een plant met holle
stengels.
Bamboe
Panda’s houden niet alleen van bamboe, ze houden ook van rust. In de bergen van China
kunnen ze die vinden. Bovendien zijn daar veel bamboebossen. De reuzenpanda eet
ongeveer 20 kilo bamboe per dag. Het lichaam van de panda is helemaal aangepast aan zijn
dieet. Zijn gebit is heel geschikt voor het eten van bamboe, en hij heeft enorme
kauwspieren. Ook heeft de reuzenpanda geen vijf vingers, maar zes vingers aan zijn poten.
De zesde vinger zit op dezelfde plaats als onze duim. Zo kan de panda met zijn poot
gemakkelijk een bamboestengel plukken of vasthouden.
Baby
Panda’s krijgen elke 2 tot 3 jaar een baby. Bij de geboorte is de baby klein en kaal. Hij weegt
niet meer dan een appel, terwijl een volwassen panda bijna 100 kilo kan wegen.
De moeder verzorgt de baby in haar eentje. Na 8 tot 9 maanden kan de jonge panda
zelfstandig leven. De jonge panda verlaat dan zijn moeder.
Gevaarlijk
Panda’s leven vooral in hun eentje. Alleen tijdens de paring komen ze bij elkaar. Panda’s
worden meestal zo’n 15 jaar. Ze zien er lief uit, maar het blijven toch wilde dieren. De
reuzenpanda is net zo gevaarlijk als elke andere beer.
Beschermde natuurgebieden
Het ging lange tijd niet goed met de panda. Door het kappen van bos en de aanleg van
wegen en spoorlijnen bleven er nog maar kleine stukjes bos over. Dat was een groot
probleem voor de panda, want de bamboesoorten die hij eet gaan na 30 tot 80 jaar dood, en
dan moet de panda verhuizen. Omdat er nog maar heel weinig panda’s over waren,
creëerde de Chinese regering in 1963 speciaal voor de reuzenpanda beschermde
natuurgebieden en de jacht op de panda werd verboden. Nu leeft twee derde van de
reuzenpanda’s in deze speciale natuurgebieden.
Panda’s in Nederland
Sinds mei 2017 kun je ook in Nederland panda’s zien: het Ouwehands Dierenpark in Rhenen
heeft speciaal voor de panda’s een klein Chinees ‘park’ gebouwd, en kreeg na controle uit
China toestemming om twee panda’s te verhuizen van Chengdu in China naar Rhenen.
Wil je meer weten, kijk dan eens op de website van het dierenpark:
https://www.ouwehand.nl/nl/ontdekken/pandasia