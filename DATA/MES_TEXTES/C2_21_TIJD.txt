Hoe Trump handelstarieven inzet om buitenlandse bondgenoten te steunen en China de pas af te snijden



De Amerikaanse president Donald Trump grijpt naar hogere invoerheffingen om een eind te maken aan 'oneerlijke' handelspraktijken van andere staten. Maar hij brengt ze ook in stelling om buitenlandse bondgenoten te helpen en China dwars te zitten.

Als de Verenigde Staten opnieuw een gouden tijdperk willen beleven, is het cruciaal dat het land stopt met de massale import van goederen en de fabricage ervan weer meer in eigen handen neemt. Dat is althans de overtuiging van Donald Trump. Hij is vastbesloten die ommezwaai mee in de hand te werken. Met hoge invoerheffingen wil hij 'oneerlijke praktijken' van handelspartners bestraffen en buitenlandse bedrijven uit de markt prijzen ten voordele van Amerikaanse concurrenten.
De essentie

    Met hoge invoerheffingen wil Donald Trump de Amerikaanse industrie beschermen en 'oneerlijke' handelspraktijken van andere landen aanpakken.
    Maar uit recente demarches blijkt dat de machtsstrijd met China een belangrijke leidraad vormt bij het bepalen van de doelwitten.
    Washington neemt Aziatische landen in het vizier die Peking gebruikt om Amerikaanse invoertaksen op zijn eigen producten te omzeilen.
    Brazilië staat op de radar omdat Trump misnoegd is over de vervolging van zijn politieke bondgenoot Jair Bolsonaro daar.

De Amerikaanse president waarschuwde deze week al zowat twee dozijn landen dat ze vanaf 1 augustus een taks tot 50 procent riskeren op hun import als tegen dan geen handelsdeals beklonken zijn. Dat Japan en Zuid-Korea bij de bestemmelingen zijn, is geen verrassing. In 2024 doken ze - samen met China, Mexico, Vietnam, Ierland, Duitsland, Taiwan, Canada en India - op in de top 10 van landen waarmee de Amerikanen het grootste handelstekort voor goederen boekten.


Delen
De Amerikaanse president, Donald Trump, bedreigt Brazilië met invoerheffingen van 50 procent omdat justitie in dat land zijn bondgenoot Jair Bolsonaro vervolgt.
De Amerikaanse president, Donald Trump, bedreigt Brazilië met invoerheffingen van 50 procent omdat justitie in dat land zijn bondgenoot Jair Bolsonaro vervolgt. ©REUTERS
Lieve Dierckx
10 juli 2025 17:26

De Amerikaanse president Donald Trump grijpt naar hogere invoerheffingen om een eind te maken aan 'oneerlijke' handelspraktijken van andere staten. Maar hij brengt ze ook in stelling om buitenlandse bondgenoten te helpen en China dwars te zitten.

Als de Verenigde Staten opnieuw een gouden tijdperk willen beleven, is het cruciaal dat het land stopt met de massale import van goederen en de fabricage ervan weer meer in eigen handen neemt. Dat is althans de overtuiging van Donald Trump. Hij is vastbesloten die ommezwaai mee in de hand te werken. Met hoge invoerheffingen wil hij 'oneerlijke praktijken' van handelspartners bestraffen en buitenlandse bedrijven uit de markt prijzen ten voordele van Amerikaanse concurrenten.
De essentie

    Met hoge invoerheffingen wil Donald Trump de Amerikaanse industrie beschermen en 'oneerlijke' handelspraktijken van andere landen aanpakken.
    Maar uit recente demarches blijkt dat de machtsstrijd met China een belangrijke leidraad vormt bij het bepalen van de doelwitten.
    Washington neemt Aziatische landen in het vizier die Peking gebruikt om Amerikaanse invoertaksen op zijn eigen producten te omzeilen.
    Brazilië staat op de radar omdat Trump misnoegd is over de vervolging van zijn politieke bondgenoot Jair Bolsonaro daar.

De Amerikaanse president waarschuwde deze week al zowat twee dozijn landen dat ze vanaf 1 augustus een taks tot 50 procent riskeren op hun import als tegen dan geen handelsdeals beklonken zijn. Dat Japan en Zuid-Korea bij de bestemmelingen zijn, is geen verrassing. In 2024 doken ze - samen met China, Mexico, Vietnam, Ierland, Duitsland, Taiwan, Canada en India - op in de top 10 van landen waarmee de Amerikanen het grootste handelstekort voor goederen boekten.

Op Trumps radar staan met Bangladesh, Brunei, Cambodja, de Filipijnen, Indonesië, Laos, Maleisië, Myanmar, Sri Lanka en Thailand nog tien landen uit Zuid- en Zuidoost-Azië. Dat kan op het eerste gezicht verbazen. Het handelsdeficit van de VS met drie daarvan was in 2024 kleiner dan 1 miljard dollar; in zes gevallen lag het tussen 2,5 miljard en 25 miljard dollar; voor Thailand ging het om 45,6 miljard dollar. Ter vergelijking: het tekort met China flirtte vorig jaar met 300 miljard dollar, dat met Taiwan bedroeg net geen 172 miljard dollar en dat met India was 45,7 miljard dollar.
Machtsstrijd met China

Dat net die tien Aziatische staten toch in het vizier van de VS kwamen, is te verklaren door de machtsstrijd van Washington met Peking. Nadat Trump in zijn eerste termijn al een handelsoorlog met Xi Jinping gevoerd had, beslisten Chinese bedrijven elders in de regio fabrieken te openen om Amerikaanse tarieven te omzeilen. Sinds de opflakkering van het conflict dit voorjaar sluist China zijn export om diezelfde reden ook almaar meer langs die staten.


Dat tonen data van de Chinese douane. Terwijl de uitvoer naar de VS in mei jaar op jaar met 43 procent terugviel, dikte die naar Zuidoost-Aziatische landen met 15 procent aan. Vietnam deed in vergelijking met mei vorig jaar 30 procent vaker dienst als 'doorvoerhaven' voor Chinese export. Bij Indonesië was sprake van een klim met een kwart.

Om dat achterpoortje te sluiten wil Trump rond die landen een hoge 'tarievenmuur' metselen. Om aan invoerheffingen van 46 procent te ontsnappen, sloot Vietnam vorige week alvast een akkoord met de VS. Dat voorziet in een tarief van 'slechts' 20 procent op 'Vietnamese' uitvoer en een van 40 procent op Chinese 'doorvoer'. Tot onmin van Peking. Dat dreigt met 'kordate tegenmaatregelen' voor landen die zich door de VS laten verleiden tot 'deals die de Chinese belangen schaden'.
Brazilië

Aan de tactiek om China de pas af te snijden zit nog een economisch kantje. Dat ontbreekt in de strijd met Brazilië. Hoewel de VS vorig jaar een overschot van 7,4 miljard dollar boekten in hun handel met de grootste Zuid-Amerikaanse economie, schermt Trump nu met een invoerheffing van 50 procent. Op zijn platform Truth Social maakte hij duidelijk dat de demarche ingegeven is door persoonlijke motieven.

'De manier waarop Brazilië voormalig president Jair Bolsonaro - tijdens zijn mandaat een wereldwijd erg gerespecteerde leider, ook in de VS - behandelt, is een internationale schande.' Trump doelde op de vervolging van zijn politieke makker. Die is in zijn land beschuldigd van betrokkenheid bij een couppoging na de presidentsrace van 2022. Bolsonaro verloor die van de linkse kandidaat Luiz Inácio 'Lula' da Silva. Trump hekelt 'de politiek gedreven heksenjacht'.



Ook het Braziliaanse hooggerechtshof ligt in het vizier van de Amerikaan omdat dat volgens hem het recht op vrije meningsuiting niet respecteert. 'Het hooggerechtshof heeft Amerikaanse techbedrijven op een heimelijke en onwettige manier verplicht censuur toe te passen, op straffe van hoge boetes of uitsluiting van de Braziliaanse socialemediamarkt', klaagde Trump op Truth Social.

Met die uithaal verwees hij naar een beslissing van rechter Alexandre de Moraes. Die beval techbedrijven honderden accounts te sluiten die 'de Braziliaanse democratie bedreigen'. In veel gevallen ging het om rechtse stemmen die het electorale verlies van Bolsonaro betwistten. Trumps mediabedrijf trok eerder al naar justitie met de vraag De Moraes terug te fluiten wegens 'onwettige censuur'.

De Braziliaanse autoriteiten lijken voorlopig niet onder de indruk van Trumps zetten. 'Brazilië is een soeverein land met onafhankelijke instellingen die geen misbruik door wie dan ook tolereren. Bolsonaro's vervolging is de verantwoordelijkheid van één enkele instantie: de Braziliaanse justitie. Die zal geen bemoeienis toelaten', zei president Lula. Hij verzekerde dat zijn land de VS op dezelfde invoerheffingen zal trakteren.
