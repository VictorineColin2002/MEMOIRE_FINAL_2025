Israël wil onderhandelen over permanent staakt-het-vuren in Gaza



De Israëlische premier Benjamin Netanyahu zegt dat hij bereid is te onderhandelen over een permanent staakt-het-vuren in Gaza.

Als het tot een staakt-het-vuren van 60 dagen komt, dan staat Netanyahu ervoor open om in die periode te onderhandelen over een permanent bestand, zegt hij donderdag in een videoboodschap.

Hij stelt wel een belangrijke voorwaarde: de Palestijnse gebieden moeten worden gedemilitariseerd. 'Hamas moet de wapens neerleggen, Gaza moet worden gedemilitariseerd, Hamas mag geen militaire capaciteiten of bestuur meer hebben', zei hij.


Dreigen met nieuw geweld

Als die vraag niet ingewilligd wordt, dan dreigt Netanyahu met nieuw geweld. 'Als een bestand kan worden bereikt door middel van onderhandelingen, zoveel te beter. Zo niet, dan zullen we het met andere middelen verkrijgen, met de kracht van ons heldhaftige leger.'

Op dit moment onderhandelen Israël en Hamas in Qatar over een staakt-het-vuren en de vrijlating van de Israëlische gijzelaars die Hamas bij een aanval op 7 oktober 2023 ontvoerde. De gesprekken duren al vijf dagen. Donderdag kwamen opnieuw 64 Palestijnen om het leven bij Israëlische bombardementen.

