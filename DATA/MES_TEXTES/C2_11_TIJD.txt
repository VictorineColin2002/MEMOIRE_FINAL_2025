Nergens zonder weg in Omal



Verdwalend in eigen land kijkt Rik Van Puymbroeck naar wat verwondert en soms overdondert.

OMAL. Op 11 juli nemen we graag een kijkje aan de andere kant van de taalgrens. Op kantoor is dat niet zo moeilijk. Die loopt vlak naast ons bureau. Bonjour Xavier, zeggen we ‘s morgens. Alles goed, vraagt Xavier dan. Alles rustig.

Ook Omal ligt niet ver van die kronkelende lijn waar de taal plots ophoudt en een nieuwe begint. Dat we elkaar niet meer zo goed kennen, is zeker. Wij onze bv’s, zij hun bekende Walen. Maar verder lijkt er weinig verschil. De huizen zijn typisch Belgisch, de tuintjes ook, elk dorp heeft een kerk, een bushalte, eigen besognes en wie er woont, geniet nu van vakantie of werkt gewoon door. Het leven, quoi.

Zouden dromen veel verschillen of je aan de ene kant van de taalgrens woont of aan de andere kant? Ongetwijfeld niet. Gezondheid, genoeg om rond te komen, elke dag iets lekkers op het bord. Natuurlijk zijn er nuances. Maar hebben die met taal te maken? Niet iedereen droomt van hetzelfde huis en dat is het mooie aan la vie. Dat mon rêve niet ton rêve moet zijn. Dat geen mens er zich mee te moeien heeft.
