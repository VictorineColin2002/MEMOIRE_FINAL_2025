Rus krijgt drie jaar cel voor diefstal ASML-documenten



Een Russische ex-werknemer van de Nederlandse chipmachinebouwer ASML heeft drie jaar cel gekregen voor het doorspelen van bedrijfsgeheimen naar zijn thuisland.

De Rotterdamse rechtbank heeft German A., een 43-jarige Rus, veroordeeld tot drie jaar cel. De man werkte jarenlang in de Nederlandse techsector en was ook verbonden aan de TU Delft. Hij speelde bedrijfsgeheimen door aan zijn thuisland, zo oordeelde de rechter.

De zaak ging eind augustus vorig jaar aan het rollen toen de politie binnenviel in het huis van A., nadat zijn naam was opgedoken in de systemen van de Algemene Inlichtingen- en Veiligheidsdienst. De speurders troffen een groot aantal dossiers en honderden bestanden aan die de Rus had gekopieerd van de servers van ASML en NXP, twee Nederlandse bedrijven uit de chipsector waar de man had gewerkt.


Hij had de vertrouwelijke informatie op een USB-stick gezet en had daarna verschillende reizen naar Rusland gemaakt. De speurders vermoeden dat hij in ruil voor geld de documenten verkocht aan geïnteresseerde kopers. Daarmee heeft hij de EU-sancties overtreden en zich ook schuldig gemaakt aan computervredebreuk, meent de rechtbank. Dat A. geld heeft ontvangen, acht de rechter echter niet bewezen, waardoor de celstraf beperkt blijft tot drie jaar in plaats van vier, zoals het Openbaar Ministerie had geëist.
Verouderde technologie

Zelf geeft A. toe dat hij de geheime documenten in zijn bezit had, maar hij benadrukte tijdens de rechtszitting dat die documenten dienden 'om de technologie te kunnen begrijpen'. Een argument waar de rechtbank brandhout van maakte. 'Dat is niet aannemelijk en het verklaart niet waarom hij deze ook na zijn dienstverbanden nog in zijn bezit had', oordeelde de rechter.

Ook het argument dat het ging om 'verouderde technologie' werd door de rechtbank van tafel geveegd. 'Dat is niet van belang, omdat deze informatie voor een land met een lager kennisniveau juist van grote waarde kan zijn.'
