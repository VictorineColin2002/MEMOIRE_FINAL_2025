Pas afgestudeerd? Dit zijn de belangrijkste regels die u moet kennen
Wie afstudeert, moet niet alleen op zoek naar een job, maar wordt ook geconfronteerd met administratie en nieuwe regels.

Afstuderen in juni of juli, enkele weken vakantie nemen met eventueel een studentenjob erbij en dan beginnen aan een baan. Dat is voor veel jongeren het ideale scenario. Maar of u nu net bent afgestudeerd of nog voor een tweede zit staat, schoolverlaters moeten zich sowieso aan een aantal regels houden. Een overzicht.
De essentie

    Afgestudeerden moeten zich tijdig inschrijven als werkzoekende om hun beroepsinschakelingstijd en eventuele uitkering veilig te stellen.
    Wie in de zomer afstudeert, mag nog tot 30 september een studentenjob doen en behoudt onder voorwaarden het Groeipakket.
    Jongeren jonger dan 25 jaar die werk zoeken blijven gedekt door het ziekenfonds van hun ouders.
    Jongeren die het ouderlijke huis verlaten moeten eigen verzekeringen afsluiten.


Inschrijven als werkzoekende

Bent u afgestudeerd en hebt u nog geen job in het vooruitzicht, dan is het eerste wat u moet doen u inschrijven als werkzoekende bij de arbeidsbemiddelaar VDAB (Actiris in Brussel). Dan gaat uw wachttijd om desgevallend een uitkering te krijgen al van start, want u moet volgens de wet eerst een periode van ongeveer een jaar - de zogenaamde beroepsinschakelingstijd - doorlopen om recht te hebben op een uitkering.

Als u in juni of juli uw studies hebt afgerond of stopgezet, moet u zich voor 10 augustus inschrijven bij de VDAB. De beroepsinschakelingstijd begint dan op 1 augustus. Als u zich op 10 augustus of later inschrijft, begint die periode pas op dat moment. Ook voor wie in september de schoolbanken verlaat, loopt de beroepsinschakelingstijd vanaf het moment van inschrijving.



Een inschrijving hoeft niet als u meteen na uw studies begint te werken. De beroepsinschakelingstijd begint automatisch te lopen vanaf de eerste werkdag. Wie deeltijds begint te werken, schrijft zich bij de VDAB in als deeltijds werkzoekende.

Als u na de beroepsinschakelingstijd nog niet aan de slag bent, kunt u volgens de huidige regels een inschakelingsuitkering aanvragen, op voorwaarde dat u actief op zoek bent naar werk en een opleiding of studie volgde die recht geeft op een uitkering. Er is wel een leeftijdsbeperking. Zodra u 25 bent, kunt u geen inschakelingsuitkering meer aanvragen, tenzij in bepaalde gevallen van onderbreking van de studies door overmacht, zoals ziekte, of gewerkte periodes. Wie geen aanspraak kan maken op een inschakelingsuitkering zal pas een werkloosheidsuitkering kunnen krijgen nadat hij een minimumperiode in loondienst heeft gewerkt. 

De hervorming van de werkloosheidsuitkering die van de regering-De Wever plant, heeft ook gevolgen voor de inschakelingsuitkering. Die zou niet langer drie maar slechts één jaar betaald worden. De wachttijd halveert naar een halfjaar en start vanaf het einde van het schooljaar.


Studentenjob kan nog

Een studentenjob is voorbehouden voor studenten. Maar er is een uitzondering: wie in juni afstudeert, kan nog een studentenjob doen in de zomervakantie. Dat kan tot 30 september, ook voor wie ingeschreven is als werkzoekende.

Sinds begin dit jaar heeft elke student een pakket van 650 uur waarin hij of zij een studentenjob kan doen. Tijdens die uren betaalt u minder sociale bijdragen dan een gewone werknemer.

Wie na een studentenjob onmiddellijk als gewone werknemer aan de slag gaat bij dezelfde werkgever moet opletten. De inhoud van de gewone job moet dan duidelijk verschillen van die van uw studentenjob. Dat is bijvoorbeeld het geval als u een volledig andere functie uitvoert of als u pas een tijd na de vakantiejob als gewone werknemer opnieuw begint te werken. Het is niet de bedoeling dat de werkgever de studentenjob gebruikt als een proefperiode voor een gewone job.


Nog één jaar Groeipakket

Een Vlaamse jongere onder 25 jaar die de schoolbanken verlaat, heeft nog twaalf maanden recht op het Groeipakket (de Vlaamse kinderbijslag), op voorwaarde dat hij niet te veel werkt (zie verder). Als u na de vakantie niet verder studeert, begint de termijn op 1 september na studies in het secundair onderwijs en op 1 oktober na studies in het hoger onderwijs. Zodra u 25 jaar wordt, eindigt het recht op het Groeipakket op het einde van de maand. Ook als de periode van twaalf maanden als schoolverlater nog niet ten einde is.



U kunt als schoolverlater beperkt werken zonder het recht op een Groeipakket te verliezen. Er is geen inkomensnorm, maar hoeveel u mag werken is wel beperkt. U verliest de betaling van het groeipakket zodra u:

    Meer dan 650 uur per jaar werkt als jobstudent;

    Meer dan 80 uur per maand werkt als werknemer of arbeider, met een ‘gewone’ arbeidsovereenkomst. ‘Als een schoolverlater tijdelijk een job vindt en een paar maanden meer dan 80 uur werkt, zal het Groeipakket voor de desbetreffende maanden niet betaald worden. De overige maanden van de periode van twaalf maanden waarin de jongere niet werkt, zal het Groeipakket wel nog betaald worden’, zegt Nele Wouters, de woordvoerster van de Vlaamse overheidsdienst Opgroeien;

    Als u werkt als zelfstandige in hoofdberoep;

    Als u een sociale uitkering ontvangt als gevolg van ziekte, invaliditeit, werkloosheid of loopbaanonderbreking. Een leefloon of een vergoeding voor vrijwilligerswerk is wel toegelaten.

Wie vragen heeft over zijn concrete dossier kan steeds terecht bij zijn uitbetaler van het Groeipakket. ‘Die naam vindt u terug bij de maandelijkse uitbetaling van het Groeipakket’, zegt Wouters.
Aansluiten bij een ziekenfonds


Bent u jonger dan 25 en werkzoekend? Dan blijft u tijdens de beroepsinschakelingstijd via uw ouders verzekerd bij het ziekenfonds. Zodra u 25 wordt, een inschakelingsuitkering ontvangt of gaat werken, moet u zich verplicht in eigen naam aansluiten bij een ziekenfonds of bij de Hulpkas voor Ziekte- en Invaliditeitsuitkering.
Let op verzekeringen

Ook verzekeringen zijn een aandachtspunt. ‘Zolang je bij je ouders gedomicilieerd bent, kan je rekenen op de woningverzekering (brandverzekering) van je ouders voor het verzekeren van bijvoorbeeld je kot. Als je schade zou berokken aan derden tijdens je privéleven, dan kan je nog altijd terugvallen op de familiale verzekering’, zegt Barbara Van Speybroeck, de woordvoerster van Assuralia. ‘Vanaf het ogenblik dat je niet meer gedomicilieerd bent bij je ouders, stoppen die dekkingen en zal je polissen op eigen naam moeten afsluiten om nog verzekerd te zijn.’

Woont u nog thuis en gaat u de auto van uw ouders frequent gebruiken? ‘Laat de autoverzekeraar dan weten dat je een gebruikelijke bestuurder bent’, adviseert Van Speybroeck.
