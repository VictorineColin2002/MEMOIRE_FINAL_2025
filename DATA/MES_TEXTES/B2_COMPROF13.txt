    Tekst 3: Belgische handelaars verliezen geloof in onlineverkoop

    Webshop is geen wondermiddel voor kleine winkelier

    Investeren in een eigen webshop levert kleine handelaars niet altijd het verhoopte commerciële succes op. Toch is online aanwezigheid een must, zegt Unizo.

    De kleine zelfstandige handelaar gelooft almaar minder dat hij met een sterke webshop de grote concurrentie aankan. Dat blijkt uit een enquête onder meer dan 500 kleine ondernemingen door de ondernemersorganisatie Unizo. Amper 6 procent van de kleine handelaars zegt dat hij meer dan 50 online bestellingen per maand binnenkrijgt.

    Zes procent van de handelaars zonder webshop zegt dat hij het wel geprobeerd heeft, maar ermee gestopt is ‘omdat het niet winstgevend was’, zegt Danny Van Assche, gedelegeerd bestuurder van Unizo.

    Veel kleine winkeliers vrezen dat de opstart van een eigen webshop alleen maar geld zal kosten en niets – of toch weinig – zal opbrengen. De enquête lijkt dat te bevestigen: iets meer dan de helft van de respondenten (56 procent) zegt dat hij minder dan tien online bestellingen per maand binnenkrijgt. Amper een op de vijf heeft meer dan vijftig online bestellingen per maand.


    Nog redenen om niet online te verkopen: gebrek aan tijd en/of kennis (40 procent), de prijsconcurrentie door grote webwinkels als Amazon, Zalando of Bol.com (22 procent), en de overtuiging ‘dat het eigen productaanbod niet geschikt is voor onlineverkoop’ (30 procent).

    Voor kleine winkeliers is het niet evident om met hun webshop opgemerkt te worden op het wereldwijde net. Het zijn de grote webwinkels die steevast de top halen op de zoekresultaten van Google. Loont het dan niet de moeite om de krachten te bundelen, en op te duiken op het lokale platform Storesquare? Jawel, maar het concept heeft de stekker eruit getrokken. Het platform werd opgericht door Unizo en de Vlaamse persgroep Mediahuis, maar was niet winstgevend genoeg.

    Toch is er ook een zichtbaarheidsplatform dat standhoudt in Vlaanderen. Naast een website met een breed assortiment en een duidelijke concurrentiestrategie, biedt het de mogelijkheid om online zichtbaar te zijn voor de klant en die klant via een eenvoudige website of op sociale media als Facebook te bedienen.