Gentse groene scale-up Planet B haalt 3,7 miljoen euro op


De Gentse duurzaamheidsscale-up Planet B haalt 3,7 miljoen euro via een mix van crowdfunding, leningen en geld van private investeerders. Planet B wil met het geld verder groeien in Europa en andere duurzame merken aan zich binden.

Nog geen twee maanden na de fusie tussen Planet B en Brauzz, twee Gentse producenten van duurzame verzorgingsproducten, haalt het nieuwe fusiebedrijf 3,7 miljoen euro op om verder te groeien. De financiering werd opgehaald via vier sporen. De helft komt van crowdfundingplatformen: 1 miljoen via Bolero in de vorm van obligaties met een rente van 8,21 procent, en 1 miljoen via Crowdcube, waar het bedrijf aandelen uitgeeft tegen een waardering van bijna 40 miljoen euro. Daarnaast kwam er 1,5 miljoen van strategische investeerders via converteerbare leningen, die later kunnen worden omgezet in aandelen. De resterende 200.000 euro kwam van enkele private investeerders.

Sinds de oprichting in 2018 profileert Tibbe Verschaffel Planet B als een duurzaam en maatschappelijk betrokken bedrijf, met vijf merken onder de paraplu: Klaaar voor wasstrips, Bambooze voor herbruikbare bamboerietjes, Wondr voor plasticvrije verzorgingsproducten zoals shampoo bars, en Kiko voor gezonde kinderkoeken. De jongste aanvulling is Brauzz, dat verpakkingsvrije schoonmaakproducten verkoopt.


Het is de ambitie van Verschaffel om die diversificatie voort te zetten. Hij droomt van een grote Europese groep Ã  la Unilever, met tal van duurzame producten die een alternatief moeten bieden voor klassieke consumentengoederen. De fusie met Brauzz was de eerste grote zet in die strategie. Door te fuseren ontstond een bedrijf van 35 medewerkers en 10 miljoen euro omzet - 60 procent door Planet B, 40 procent door Brauzz. Het is de grootste duurzame speler in de markt van consumentengoederen in de Benelux.

Op commercieel vlak stond Brauzz vooral sterk in online verkoop, terwijl Planet B al sterk aanwezig was in het retaillandschap, met contracten met 3.500 supermarkten, 700 apotheken en een reeks eigen winkels. Concreet wil het bedrijf andere duurzame merken overnemen of er nauw mee samenwerken. 'We voeren nu serieuze gesprekken met twee Nederlandse impactmerken, die een grote, like-minded community en een distributienetwerk van 3.000 winkels meebrengen', zegt Verschaffel.

'Die onderhandelingen lopen al sinds vorig jaar en zitten nu in een versnelling. We willen de meest kwalitatieve, gezondste verzorgingsproducten aanbieden tegen zeer competitieve prijzen en ook in Nederland binnen twee jaar de grootste speler worden. We blijven ook investeren in innovatie: we hebben twintig nieuwe producten in de pijplijn zitten.'
