Rijksarchief Gent en drie retailparken belanden bij Dominiek Dumoulin (Unified Petfoods)



Roca, het jonge investeringsfonds rond de West-Vlaamse specialist in dierenvoeding Dominiek Dumoulin, heeft onlangs bijna 200 miljoen euro neergeteld voor twee archiefgebouwen en drie retailparken in België.

Twee rijksarchieven en drie retailparken: dat is de oogst van de kooptocht die het jonge Roca Investment Belgium uit Oostkamp de voorbije maanden hield. Het bedrijf kocht van de Belgische verzekeraar Ethias de rijksarchieven in Gent en Namen, die verhuurd zijn aan de federale overheid. Ten noorden van Brugge verwierf Roca het retailpark B-Park (42.000 vierkante meter) van de Franse verzekeraar AXA. Recent kocht Roca ook twee volledig verhuurde Frun-retailparken van een fonds rond de Brugse ontwikkelaar De Vlier (familie Van Tuyckom). Het gaat om sites in Izegem (21.000 vierkante meter) en Sambreville (15.000 vierkante meter).

Roca (Spaans voor steen) werd in 2022 opgericht door drie West-Vlaamse ondernemers. De bekendste is Dominiek Dumoulin, de discrete ondernemer achter de explosief groeiende producent van dierenvoeding United Petfood. Vorig jaar boekte die groep een geconsolideerde omzet van 1,4 miljard euro, tien keer meer dan tien jaar geleden, waarvan een nettowinst van 129 miljoen euro overbleef.

Dumoulin was vroeger klant bij Julius Sanders, die zijn kantoren rond bedrijfsovernames en accountancy enkele jaren geleden verkocht aan de Belgisch-Nederlandse groep PIA, die zakenman Filip Balcaen als belangrijkste aandeelhouder heeft. De derde betrokkene bij Roca is de jonge vastgoedondernemer Vincent Longueville. De drie ondernemers bezitten elk een derde van Roca, al erkent Sanders dat Dumoulin de ‘grootste sponsor’ is.


Met een hoek af

Dumoulin stelde Sanders voor om samen te investeren in commercieel vastgoed. Roca focust op drie niches: semi-industrieel vastgoed, baanwinkels en goed gelegen gebouwen die verhuurd zijn aan de overheid. ‘Onze gemiddelde dealgrootte is 5 à 80 miljoen euro’, zegt Sanders. ‘Dat is te groot voor kmo’s en te klein voor grote spelers.’ Het bedrijf verkiest projecten die verhuurd zijn, al wil het zelf ook de handen uit de mouwen steken. Zo geldt B-Park, dat Carrefour en Decathlon als huurders telt, als een retailpark ‘met een hoek af’ omdat het achterste deel al jaren moeilijk verhuurd raakt. Roca wil die hoek ‘optimaliseren’, bijvoorbeeld door er een tuincentrum onder te brengen.

Roca profiteert van de heersende vastgoedcrisis, waardoor veel bedrijven kampen met financiële krapte en er minder geïnteresseerde kopers zijn. Zo stonden de Frun-parken al een tijd te koop en zag AXA een deal rond B-Park met de Schotse vermogensbeheerder Aberdeen na lange onderhandelingen afspringen. ‘De moeilijke markt speelt in ons voordeel’, zegt Sanders. ‘Uiteindelijk gaat het om ouderwets boerenverstand: goede ligging, goede contracten en goede huurders.’

Het is duidelijk dat Roca veel financiële vuurkracht heeft. De Tijd vernam dat het Gentse Rijksarchief 27 miljoen euro kostte, voor B-Park circuleert een prijs van 70 à 80 miljoen euro. De twee Frun-parken zouden voor 75 miljoen euro van eigenaar wisselen. Eerder had Roca onder meer al 80.000 vierkante meter logistiek vastgoed verworven. Het bedrijf plant ook een hotel in Oostende. Sinds de oprichting heeft Roca naar eigen zeggen een vastgoedportefeuille met een waarde van 350 miljoen euro opgebouwd, die jaarlijks 20 miljoen euro aan huurinkomsten oplevert.

