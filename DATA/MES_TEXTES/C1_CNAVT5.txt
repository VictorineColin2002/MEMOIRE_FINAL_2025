Groeipijnen in cultuureducatie
Marc Roland is musicoloog en medeoprichter van CULT, een vereniging voor artistieke en culturele vakken
in het onderwijs.
‘Groeien in cultuur’ laat ons met gemengde gevoelens achter. De visie van het beleidsplan is
rampzalig voor de artistieke basis van cultuureducatie, maar biedt tegelijkertijd reële kansen tot
kwaliteitsverbetering.
De visietekst is sterk instrumenteel opgevat en beschouwt cultuureducatie als een middel tot
verandering van de arbeidsmarkt. Er wordt vooropgesteld om ‘kansen en ruimte te bieden voor
creativiteit en innovatie’, wat noodzakelijk is voor ‘het ontwikkelen van creativiteit die kan ingezet
worden in het verdere leven, de loopbaan ...'. Daarnaast zouden ‘via kunst en cultuur leerlingen
enthousiast gemaakt worden voor andere, moeilijke of minder populaire vakken’, (lees: wiskunde en
wetenschappen), en wil men ‘talenten blootleggen bij kinderen en jongeren die zich niet goed in hun
vel voelen op de “traditionele” school’, (lees: het aantal vroegtijdige schoolverlaters reduceren). Die
visie weerspiegelt de basisdefinitie van het beleidsplan, waarin cultuur wordt herleid tot ‘vier culturele
basisvaardigheden: waarneming, verbeelding, conceptualisering en analyse’. Door die cognitieve
reductie verliest ‘cultuur’ echter elke referentie aan het artistieke. Dat is op zijn minst vreemd te
noemen, temeer omdat de stakeholders uit de sector waarschuwen voor een te eenzijdige cognitieve
gerichtheid van cultuureducatie.
Een initiatief dat daadwerkelijk de kwaliteit van cultuureducatie kan bevorderen, zijn de investeringen
in infrastructuur en didactische materialen, want die zijn noodzakelijk. Hoe kan een vakleraar artistieke
en culturele vakken – de leraar muzikale opvoeding bijvoorbeeld – kwalitatieve cultuureducatie
geven als de enige investering tot nog toe de loonkosten zijn? Aangepaste vaklokalen en ateliers,
degelijke muziekinstrumenten en kunstenaarsmaterialen zijn een voorwaarde voor kwalitatieve
cultuureducatie op school.
Toch vragen wij om meer ambitie aan de dag te leggen. De voorgestelde investeringen in infrastructuur
en didactische middelen spelen daarin zeker een belangrijke rol. Maar de vakleraren artistieke en
culturele vakken zouden daarin een sleutelrol moeten spelen. Vakleerkrachten zijn immers experts
omdat ze maar een welbepaald vak doceren. Vakleraren artistieke en culturele vakken zijn dus experts
in de artistieke domeinen. Zij staan wekelijks in contact met leerlingen uit alle geledingen van het
onderwijs, maar hun centrale functie komt in het beleidsplan te weinig aan bod. Het lijkt ons echter
vanzelfsprekend om hun rol te versterken.
Verder zien we de oprichting van ‘ExpertiseNetwerken CultuurEducatie’ als een sterk signaal.
Meer overleg kan ons helpen om de visie en de acties van ‘Groeien in cultuur’ beter af te stemmen
op de behoeften van de scholen en hun leraren en leerlingen. Het biedt ook de kans om goede
praktijkvoorbeelden uit het onderwijs te identificeren en te integreren in de hervorming. CULT stelt
zich alvast kandidaat om in dat proces mee te stappen.