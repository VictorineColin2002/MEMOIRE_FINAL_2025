Wat is een depressie?
Iedereen voelt zich wel eens verdrietig. Of somber. Zeker nu het bijna winter is. Buiten is het
koud. En het regent of het sneeuwt. Dan voel je je al snel slechter dan in de zomer.
Somber
De meeste mensen voelen zich maar even verdrietig of somber.
Maar bij sommige mensen gaat het niet snel over. Ze blijven zich maar rot voelen.
Ze hebben een depressie.
Geen zin
Mensen met een depressie hebben nergens zin in. Ze kunnen niet meer blij zijn en huilen
veel. Ook slapen ze vaak slecht. En ze hebben geen zin in eten.
Familie
Een depressie krijg je meestal niet zomaar. Is je vader of je moeder depressief geweest?
Dan heb je een grotere kans om ook depressief te worden. In sommige families komen
depressies vaker voor dan in andere.
Verdriet
Een depressie kan ook ontstaan door een verdrietige gebeurtenis. Als bijvoorbeeld een
familielid is overleden. Of als je bent ontslagen.
Onzeker
Tenslotte ligt het ook soms aan je karakter. Sommige mensen voelen zich bijvoorbeeld heel
onzeker. Ze vinden het moeilijk om problemen op te lossen. Of ze zijn bang om iets fout te
doen. Deze mensen kunnen eerder een depressie krijgen dan andere mensen.
Praten
Wat doe je als je een depressie hebt? Het is belangrijk om erover te praten. Bijvoorbeeld
met je huisarts of een psycholoog. Of iemand anders die je vertrouwt.
Medicijnen
Er bestaan ook medicijnen tegen depressies. Deze medicijnen heten “antidepressiva”. Ze
zorgen ervoor dat iemand zich minder somber voelt.
Winterdepressie
In de winter worden meer mensen depressief dan in de zomer. Waarschijnlijk ontstaat een
winterdepressie omdat er in de winter minder zonlicht is.

In de hersenen worden slaapstoffen gemaakt: stoffen die zorgen dat je slaperig wordt. Deze
stoffen worden alleen gemaakt als het buiten donker is.
In de winter is het overdag ook donker. De hersenen maken dan meer slaapstoffen.
Daardoor voel je je overdag moe. En je hebt dan nergens zin in.