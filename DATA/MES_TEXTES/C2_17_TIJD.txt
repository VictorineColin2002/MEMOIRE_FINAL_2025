Overheidsschuld loopt op tot 122 procent tegen 2030


Tenzij de werkgelegenheid sterker aantrekt, kijkt België tegen 2030 aan tegen een begrotingstekort van 6,5 procent van het bruto binnenlands product (bbp) en een schuldgraad van 122 procent. Dat blijkt uit het jongste rapport van het Monitoringcomité.

In de aanloop naar elke opmaak of controle van de begroting komt een team van de hoogste ambtenaren bijeen om een stand van zaken te maken van de overheidsfinanciën. Het jongste rapport van het Monitoringcomité is zeer nieuwswaardig, omdat het het eerste is dat rekening houdt met de plannen van de regering-De Wever, inclusief de toename van de uitgaven voor defensie.

Op het eerste gezicht is het rapport een domper. Terwijl de Arizona-coalitie in februari van start was gegaan met de ambitie om het begrotingstekort naar 3 procent van het bbp te verlagen, blijkt uit het rapport dat België mijlenver uit koers zit om dat te halen.


Voor dit en volgend jaar verwacht het Monitoringcomité een tekort van telkens 37,2 miljard euro voor alle overheden samen. Dat komt neer op een goeie 5,8 procent van het bbp. Het probleem zit onder meer aan de ontvangstenzijde, door de slechtere economische vooruitzichten en minder voorafbetalingen in de vennootschapsbelasting.

In 2027 en 2028 verbetert de toestand wat, om vanaf 2029 weer te verslechteren. In 2030 verwachten de experts een deficit van liefst 6,5 procent van het bbp of een slordige 48 miljard euro voor alle overheden samen.
Het rotten stoppen?

In vergelijking met het rapport dat het Monitoringcomité in de zomer van 2024 uitbracht, is de toestand wel wat minder slecht. Toen werd al voor 2029 een tekort van 6,5 procent van het bbp verwacht. En op dat moment was de tarievenoorlog van de Amerikaanse president Donald Trump zelfs nog niet begonnen. Maar het steekt wel schril af bij de ambities van premier Bart De Wever (N-VA), die aangekondigd had dat hij het 'rotten zou stoppen'.



Daarvoor zijn een paar verklaringen. Een belangrijke is uiteraard dat de defensie-uitgaven sneller dan verwacht naar 2 procent van het bbp stijgen. Daardoor ontstaat een bijkomend structureel tekort van om en bij 4 miljard euro, waarvoor de financiering nog altijd niet volledig is gevonden.

Even cruciaal is dat het Planbureau niet gelooft dat de werkzaamheidsgraad tegen 2030 naar 80 procent zal stijgen. Daardoor wordt de 7,9 miljard euro aan terugverdieneffecten die de regering-De Wever voor haar begroting van 2029 incalculeerde, niet volledig meegerekend.

In de regering heerst nog altijd het geloof dat de economische effecten van de hervormingen van de arbeidsmarkt, de pensioenen en de fiscaliteit echt op snelheid komen in 2029, waardoor het tekort kleiner zal uitvallen. Maar weinig officiële instellingen gaan daarin mee.

Een derde factor is dat de rentelasten tussen 2026 en 2030 met 7,3 miljard euro of 60 procent stijgen, onder meer doordat de overheidsschuld niet onder controle wordt gebracht. Tegen 2030 zal ons land aankijken tegen een schuldgraad van 122 procent. 'Dat toont de urgentie om niet alleen te besparen, maar om ook structureel te hervormen en de economie te versterken', zegt minister van Begroting Vincent Van Peteghem (CD&V).


Uitgaven tot 2028 onder controle

Wie wat dieper in de cijfers duikt, ziet wel positieve signalen. Tot 2028 is een verbetering van het structureel primair saldo merkbaar. Dat is het verschil tussen uitgaven en inkomsten, zonder rentelasten. Als de defensie-uitgaven buiten de begrotingsnorm worden gehouden - wat de Europese Commissie toestaat - zal België tot 2028 zelfs in overeenstemming zijn met de nieuwe Europese uitgavennorm, wat sinds kort de belangrijkste budgettaire parameter is. De sociale uitgaven stijgen in verhouding tot het bbp niet meer. 'Je ziet dat het tij wél keert', klinkt het bij de N-VA.

Maar in 2029 oogt het plaatje dus weer helemaal anders. Op dat moment loopt de Europese ontsnappingsclausule voor de defensie-uitgaven af en worden de lasten op arbeid met een kleine 4 miljard euro verlaagd. 'Het hoge groeicijfer (van de uitgaven, red.) voor 2029 wordt sterk beïnvloed door de impact van de geplande belastinghervorming', zegt het Monitoringcomité.
Extra inspanningen?

Het rapport vormt het startschot voor de onderhandelingen over de opmaak van de begroting van 2026, die na de zomer beginnen. Gezien de hoge nominale tekorten en de verslechtering in 2029 lijken extra inspanningen noodzakelijk, voor zover de Arizona-coalitie daartoe nog in staat is.

Open VLD: 'Blamage voor De Wever'

Oppositiepartij Open VLD wijst erop dat de regering-De Wever de slechtste begroting in 25 jaar aflevert, met uitzondering van het coronajaar 2020. 'Dit is gewoonweg een blamage voor de regering-De Wever', aldus fractieleider en gewezen staatssecretaris voor Begroting Alexia Bertrand. 'De grote beloftes staan in schril contrast met de realisaties. De pijnlijke realiteit is dat de schuld blijft stijgen en dat het begrotingstekort alsmaar groter wordt. En intussen voert de regering taks na taks in op kap van de middenklasse en onze bedrijven.'

'We nemen de signalen ernstig', zegt Van Peteghem. 'Het rapport van de Vergrijzingscommissie erkende vandaag nog dat onze hervormingen in de arbeidsmarkt en de pensioenen de vergrijzingskosten op kruissnelheid doen afnemen met 1,9 procent van het bbp vergeleken met de vorige projectie. Dat is in België ongezien. Het toont dat als we onze verantwoordelijkheid nemen en moed tonen, geleidelijk herstel mogelijk is.'


