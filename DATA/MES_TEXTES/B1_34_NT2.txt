13. Vier manieren om uit een winterdip te blijven
Kortere dagen, veel kou en minder daglicht maken dat de winter een flinke impact op
ons lichaam kan hebben. Als je wilt voorkomen dat die impact negatief is, lees dan de
vier tips van deze tekst.
Heb je de laatste tijd ook meer moeite om uit bed te komen? Om snacks te laten staan of om
de energie te vinden om toch aan dat grote project te beginnen? Het kan te maken hebben
met de winter. Hoewel deze nog niet officieel van start gegaan is, worden de dagen
steeds korter en komen we steeds minder in aanraking met daglicht. Dit heeft gevolgen
voor ons lichaam en kan zelfs leiden tot een winterdip. Dat hoeft echter niet; deze vier
natuurlijke manieren kunnen helpen om uit een halfwakkere winterslaap te blijven.

Beweeg
Beweging is voor veel mensen een van de eerste dingen die er bij inschieten op het
moment dat het buiten kouder, natter en donkerder wordt. Zonde, want juist nu is bewegen
belangrijk. Het zorgt ervoor dat de spanning die zich in je lijf ophoopt wegvloeit en geeft
nieuwe energie. Leg bij voorkeur de sportkleding direct naast je bed. Zodra je de wekker
hoort, trek je het aan en ga je naar buiten. Denk niet na, maar begin gewoon. Dan is de kans
op terugkruipen minimaal.
Ga op tijd naar bed
Uit onderzoek is gebleken dat mensen – en met name vrouwen – in de winter meer slaap
nodig hebben; het verschil kan oplopen tot 2,5 uur per nacht. Houd daar rekening mee en ga
wat eerder naar bed. Probeer wel zoveel mogelijk op dezelfde tijd op te staan.
Zoek het licht op
Wakker worden en blijven gaat makkelijker met licht. Als de zon nog niet op is, werkt
kunstmatig licht ook. Stel jezelf zoveel mogelijk bloot aan helder licht. Als je de hele
dag moet werken, kun je ook overwegen om tijdens de pauze even naar buiten te gaan.
Eet slim
De beperkte blootstelling aan licht in de winter kan de serotonine-niveaus in het lichaam
verlagen. Het gevolg: meer trek in snacks. Die trek kan gestild worden door slim te eten.
Probeer suiker en enkelvoudige koolhydraten (witte rijst, wit brood) te vermijden en eet
vooral veel gekleurde groenten, noten, fruit en volkoren producten.