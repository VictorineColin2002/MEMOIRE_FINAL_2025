Barry Callebaut worstelt met aarzelende chocoladeklant


De Zwitserse chocoladereus Barry Callebaut heeft donderdag op de beurs van Zürich een tuimeling van ruim 13 procent gemaakt na een verse waarschuwing.

Barry Callebaut blijft worstelen met de hoge prijzen voor de belangrijkste grondstof: cacao. Dat leert de update over de eerste negen maanden van het boekjaar van de Zwitserse chocoladereus, dat tot 30 september loopt.

CEO Peter Feld probeert de hoge cacaoprijzen met enige vertraging door te rekenen. Het gevolg is wel dat grote klanten als Unilever en Nestlé bestellingen uitstellen omdat zij er op hun beurt niet in slagen die piekende prijzen volledig door te rekenen in consumentenproducten als Magnum-ijsjes of KitKat-repen. Over het derde kwartaal krompen de verkochte volumes van Barry Callebaut met 9,5 procent, een verdubbeling tegenover de krimp van 4,7 procent over het eerste halfjaar.
Vergeleken met de piek van vorig jaar is de cacaoprijs wel teruggevallen, maar met meer dan 8.000 dollar per ton blijft hij historisch hoog. Cacao kostte jarenlang 2.000 à 3.000 dollar per ton (zie grafiek). Bovendien melden producenten ook een acute schaarste aan cruciale ingrediënten als cacaopoeder en -boter.


Voor het volledige boekjaar tot eind september verwacht Barry Callebaut een volumedaling van 7 procent, in april lag de prognose nog op een krimp van 5 procent. Dankzij de doorgevoerde kostenbesparingen, met onder meer een forse ontslagronde in België, rekent de chocoladegroep wel op een verbetering van de bedrijfswinst met 5 à 10 procent, maar ook dat is somberder dan in april. Toen lag de lat nog op 10 procent groei ('double digit increase').

Over de eerste negen maanden van het boekjaar zag Barry Callebaut door de prijsstijgingen de omzet met de helft stijgen tot 10,95 miljard Zwitserse frank (11,7 miljard euro).

De nieuwe waarschuwing deed beleggers het aandeel Barry Callebaut in Zürich 13,4 procent lager duwen naar 825,50 frank.
Galler investeert in efficiëntie om kostenstijgingen op te vangen

Alle bedrijven die chocolade produceren of verwerken kampen met de historisch hoge cacaoprijzen. 'Ook wij hebben onze prijzen begin dit jaar moeten verhogen', zegt Florian Hansen, de financieel directeur van de chocolademaker Galler. Toch volstaat dat niet om de marges stabiel te houden, ook omdat sommige consumenten niet bereid zijn veel meer te betalen en afhaken.

Daarom bespaart het bedrijf intern en drijft het zijn efficiëntie op. 'Zo hebben we enkele miljoenen geïnvesteerd in nieuwe machines, die veel efficiënter werken. Ze kunnen meer produceren en verpakken. We kunnen er ook meer innovatieve producten mee maken.'

Hansen kijkt 2026 positiever tegemoet dan 2025. 'De cacaoprijs heeft gepiekt en is recent wat teruggevallen. Dat stemt ons hoopvol. Maar cacao en chocolade zijn nog altijd een pak duurder dan vroeger.'
