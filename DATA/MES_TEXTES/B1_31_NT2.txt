10. De nieuwe donorwet
In Nederland zijn er meer dan 3,5 miljoen mensen die met een formulier hebben laten
weten dat ze na hun dood donor willen zijn. Dat lijkt erg veel, maar in de praktijk zijn er in
Nederland niet genoeg mensen die donor zijn. Er is dus een lange wachtlijst van patiënten
die wachten op een gezond orgaan van een donor. Sommige mensen gaan dood voordat ze
aan de beurt zijn om geholpen te worden. Daarom heeft het Nederlandse parlement in 2018
een nieuwe donorwet aangenomen. Maar wat is nu eigenlijk een donor? En wat staat er in
de nieuwe wet?
Organen
Een donor is iemand die na zijn dood organen aan andere mensen wil geven. Organen zijn
delen van je lichaam: bijvoorbeeld je nieren, je maag of je hart. Deze organen worden
gebruikt om zieke mensen te helpen. Met een hart van een donor kan een hartpatiënt weer
gezond worden. Niet alleen organen kunnen worden gebruikt, maar ook stukjes huid of bot,
en ook het hoornvlies dat op je oog zit.
Als een donor overlijdt, dan wordt hij meteen door een dokter onderzocht. De dokter kijkt of
er gezonde organen zijn, een gezond hart bijvoorbeeld. Dit hart moet dan snel in het lichaam
van de hartpatiënt worden geplaatst. Dit heet een transplantatie.
Transplantatie
Een transplantatie is spannend, want soms lukt een transplantatie niet helemaal. Het nieuwe
hart past bijvoorbeeld niet in het lichaam van de patiënt. Maar in 65 tot 80 procent van de
gevallen werkt het orgaan na 5 jaar nog goed. Mensen worden dus vaak echt weer gezond
als ze een transplantatie hebben gekregen.
Donorregister
Artsen moeten natuurlijk wel kunnen zien welke mensen donor willen zijn, en welke mensen
niet. Daarom is er het donorregister: alle mensen van 12 jaar of ouder kunnen daarvoor een
formulier invullen. Dat kan via de website donorregister.nl of via een papieren formulier dat
je kunt krijgen bij het gemeentehuis of een ziekenhuis. Je kunt kiezen voor ‘ja’ of ‘nee’, maar
je kunt ook iemand anders aanwijzen die na je dood voor jou beslist, bijvoorbeeld je partner
of iemand van je familie. Je kunt als je dat wilt ook nog aangeven welke organen of weefsels
je niet wilt doneren.
De nieuwe wet
In de zomer van 2020 gaat de nieuwe donorwet in. Nu is het nog zo dat alleen mensen die met een formulier aangegeven hebben dat ze donor willen zijn als donor geregistreerd
staan. Met de nieuwe wet gaat dat veranderen: alle mensen van 18 jaar of ouder die geen
keuze hebben gemaakt, krijgen een brief en kunnen dan alsnog kiezen. Na 6 weken krijgen
ze een herinneringsbrief. Reageer je niet, dan word je automatisch geregistreerd als ‘heeft
geen bezwaar’. Je bent dan dus in principe donor. Dat staat ook in de derde brief, die je dan
krijgt. En als je een nieuw paspoort, rijbewijs of ID-kaart aanvraagt, krijg je opnieuw de vraag
of je wel of geen donor wilt zijn.
De familie
Na het overlijden moet de arts wel altijd overleggen met de familie van de overledene. Als
de familie nee zegt, gaat de orgaandonatie niet door. Dat kan bijvoorbeeld zijn omdat ze
denken dat jij dat echt niet gewild had, of omdat je niet goed kunt lezen en dus de brieven
niet begreep. Als de arts twijfelt, kan hij ook zelf beslissen om geen organen te
transplanteren.