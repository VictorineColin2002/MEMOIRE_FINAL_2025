Geen bewijs voor tweetalig voordeel
Tot voor kort waren wetenschappers het er min
of meer over eens. Mensen met een tweetalige
opvoeding zouden een cognitief voordeel hebben.
Maar psychologen van de Universiteit van Londen
trekken deze aanname nu in twijfel in Journal of
Cognitive Psychology. In hun studie vonden zij
geen cognitieve verschillen tussen verschillende
groepen een- en tweetaligen. Volgens de
onderzoekers is van doorslaggevend belang
in hoeverre de talen daadwerkelijk met elkaar
moeten concurreren binnen een en dezelfde
context.
Steeds meer mensen worden opgevoed met
meer dan één taal. Toch vinden de meeste
gesprekken nog steeds plaats in één taal.
Tweetaligen – mensen die twee of meer talen op
moedertaalniveau beheersen – moeten in zo’n
gesprekssituatie één van hun twee talen continu
onderdrukken. Niet dat zij daar last van hebben:
hun hersenen hebben zich zo aangepast dat zij
heel gemakkelijk overbodige informatie kunnen
negeren. Uit verschillende studies blijkt dat deze
eigenschap, die uniek is voor tweetaligen, ook
positief doorwerkt op andere cognitieve niveaus.
Zo scoren tweetaligen beter dan eentaligen op
allerlei cognitieve testjes. Dit verschil tussen
een- en tweetaligen komt vooral naar voren bij
jonge kinderen en oudere volwassenen, bij wie
de cognitieve processen niet (meer) op maximale
snelheid werken. Bij ouderen weet tweetaligheid
zelfs het proces van dementie te vertragen, aldus
een beroemd geworden Canadese studie van
Bialystok uit 2004.
Een van de taken die de proefpersonen van Bialystok
uitvoerden, was de zogenaamde Simontaak. Bij
deze test krijgen proefpersonen een groen of een
blauw symbooltje te zien op hun beeldscherm.
Vervolgens moeten ze op hun toetsenbord de
knop met de corresponderende kleur indrukken.
Over het algemeen reageren proefpersonen
sneller wanneer het symbooltje zich aan dezelfde
kant bevindt als de corresponderende knop. Dit
noemt men het Simoneffect. Maar tweetaligen in
de studie van Bialystok kunnen deze irrelevante
informatie (positie links of rechts) negeren, en
dus in beide situaties even snel reageren. Bij hen
treedt het Simoneffect dus minder of niet op.
De Britse onderzoekers namen de Simontaak ook
af bij 80 proefpersonen. Anders dan het team van
Bialystok, onderzochten Neil Kirk en zijn collega’s
verschillende groepen een- en tweetaligen.
Behalve tweetalige Aziatische immigranten
(Engels in combinatie met Bengali, Hindi of Urdu),
onderzochten zij ook tweetaligen die altijd in het
Verenigd Koninkrijk hadden gewoond, maar naast
het Engels de minderheidstaal Gaelic spraken. Op
deze manier wilden de onderzoekers achterhalen
of culturele en/of etnische factoren invloed
hadden op de uitkomst van de test.
Hoewel in de studie van Bialystok een veel kleiner
Simoneffect werd gemeten bij de tweetaligen dan
bij de eentaligen, was dit niet het geval in het
Schotse onderzoek. Hier werd geen significant
verschil gevonden tussen de groepen. Hoe is dit
te verklaren? Kirk en zijn collega’s vermoeden
dat het alles te maken heeft met de verschillende
talige contexten waarin tweetaligen zich bevinden.
Immers, veel tweetaligen gebruiken hun twee talen
voor heel verschillende situaties.
De deelnemers aan het onderzoek van Bialystok
hadden tweetalig onderwijs genoten en hebben
bijvoorbeeld schoolgerelateerde woorden in beide
talen geleerd. Bij deze tweetaligen lijkt er meer
concurrentie te zijn tussen de twee talen. Het feit
dat tweetaligen met deze concurrentie om moeten
gaan, zou cognitieve voordelen opleveren. De
migranten in de Britse studie daarentegen, zijn pas
na hun vijfendertigste naar het Verenigd Koninkrijk
gekomen. Zij hebben dus onderwijs genoten in hun
moedertaal. Dat betekent dat schoolgerelateerde
woorden in hun hoofd vooral Aziatisch zijn. En
ook de Gaelic-Engels tweetaligen kregen slechts
onderwijs in één taal, het Engels. Bij beide groepen
vindt er bij schoolgerelateerde woorden dus geen of
weinig concurrentie plaats tussen hun twee talen: zij
hoeven in deze situatie geen woorden uit de andere
taal te onderdrukken. In vervolgonderzoek zou er
dus gekeken moeten worden naar het dagelijkse
taalgebruik van de individuele proefpersonen, in
welke situatie welke taal gebruikt wordt.