Musk lanceert 'slimste AI-model ooit', maar nazicontroverse achtervolgt chatbot Grok


In een presentatie op het sociaal netwerk X heeft de miljardair-ondernemer Elon Musk woensdagnacht de nieuwste versie van zijn AI-model Grok getoond. Dat diezelfde chatbot eerder deze week Adolf Hitler verheerlijkte, hangt als een schaduw boven de technologie.

XAI van Elon Musk heeft zijn nieuwe vlaggenschip gelanceerd. Tijdens een livestream op het sociaal netwerk X - sinds dit jaar een onderdeel van xAI - roemde de serieondernemer de nieuwste versie van het taalmodel Grok als 'de slimste AI ooit'.

Volgens Musk is Grok 4 in staat om op doctoraal niveau vragen te beantwoorden over vrijwel elk onderwerp. 'Het is beter dan PhD-niveau in elk vakgebied, zonder uitzondering', zei hij tijdens de presentatie, die meer dan een uur te laat begon. De AI zou bovendien beter presteren dan die van concurrerende modellen op gestandaardiseerde testen, hoewel xAI vooralsnog geen technische details heeft vrijgegeven om die claims te onderbouwen.
Primitief

Grok 4 is beschikbaar via een abonnement van 30 dollar per maand, terwijl een krachtigere versie - Grok 4 Heavy - 300 dollar per maand kost. Later dit jaar wil xAI gespecialiseerde versies lanceren voor onder meer softwareontwikkeling en videogeneratie. Het bedrijf werkt ook aan een betere beeldherkenning. Daarmee heeft het model nog moeite. 'Grok is nog deels blind', zei Musk daarover.



Hoewel Musk vol lof is over de capaciteiten, erkende hij in de livestream dat de technologie nog niet matuur genoeg is voor serieuze commerciële toepassingen. Grok is 'nog altijd een primitief hulpmiddel', klonk het. 'Het ontbreekt soms aan gezond verstand,' zei hij, 'en het heeft nog geen nieuwe technologieën of natuurkundige wetten ontdekt.' Het team van xAI werkt dan ook hard aan modellen die niet alleen 'book smart' zijn, maar die ook praktisch inzetbaar zijn, zei Musk.
Antisemitisme

De lancering van Grok 4 komt op een gevoelig moment. Deze week raakten xAI en Grok in opspraak nadat gebruikers op X - waarin het AI-model is geïntegreerd - de chatbot zo ver gekregen hadden om Adolf Hitler te verheerlijken, antisemitische uitspraken te doen en de holocaust als 'efficiënt' te omschrijven.


Grok komt ook naar Tesla

In een post op X laat Elon Musk weten dat het AI-model Grok 'ten laatste volgende week' ook in Tesla's zal worden geïntegreerd. Musk, die CEO is van zowel xAI als van de autobouwer Tesla, had eerder al gemeld dat die integratie er 'binnenkort' aan zou komen.

Het is de bedoeling dat Grok de 'voice assistant' in Tesla's zal aansturen. Het model is goed in het begrijpen en contextualiseren van menselijke taal, wat zo'n assistent nuttiger moet maken voor gebruikers.

Grok mag dan in de markt worden gezet als 'antiwoke' en rebels, zelfs voor xAI ging dat te ver. Het bedrijf kondigde dan ook aan dat het haatspraak zou aanpakken. Tijdens de presentatie zweeg Musk wel in alle talen over de incidenten. In algemene termen zei de ondernemer dat AI-systemen 'aangemoedigd moeten worden om waarheidsgetrouw, eerzaam en goed te zijn'. 'Vergelijk het met de waarden die je een kind wil bijbrengen als je wil dat het opgroeit tot een ontzettend krachtige volwassene', aldus Musk.
Poolse furie

De ontsporing van Grok krijgt mogelijk nog een staartje. Behalve het antisemitisme doken deze week ook berichten op over hoe Grok op vragen van gebruikers over de Poolse politiek in bijzonder grove bewoordingen sprak over de Poolse premier Donald Tusk. Uitgelokt door de reacties van de gebruikers omschreef het model Tusk onder andere als een 'fucking verrader', 'een opportunist die de soevereiniteit van Polen inruilde voor EU-jobs', en een 'rosse hoer'.
In een reactie op die onbeschoftheid vraagt de Poolse regering de Europese Unie om xAI en Grok te onderzoeken en zo nodig te beboeten of zelfs te verbieden. 'We zien vandaag een ander niveau van haatspraak, aangevuurd door algoritmes', zei de Poolse minister van Digitalisering Krzysztof Gawkowski. 'Dat negeren, of erger nog, ermee lachen - zoals ik enkele politici zag doen - is een fout die de mensheid duur te staan kan komen.'

