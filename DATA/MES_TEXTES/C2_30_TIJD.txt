Jong Geweld | Nima Chitgar (Saply.ai): 'Snel geld moeten ophalen was best spannend'


De Tijd brengt onder de vlag WAW! nieuws over starters en groeibedrijven. In de rubriek Jong Geweld laten we beloftevolle ondernemers aan het woord. Vandaag: Nima Chitgar (25) van Saply.ai, een platform dat staffingbedrijven helpt om cv’s te optimaliseren.
Hoe legt u aan uw grootmoeder uit wat Saply doet?

‘Ik zou haar eerst uitleggen wat staffingbedrijven doen: werknemers ‘verkopen’ aan bedrijven die externe hulp nodig hebben. En Saply helpt om die kandidaten op een heel efficiënte manier te verkopen, door hun cv te personaliseren.‘
Hebt u het ondernemen van iemand meegekregen?


'Nee, mijn ouders zijn allebei arbeiders. Mijn papa is een politieke vluchteling, ik was drie jaar toen we van Iran naar België zijn gekomen. Het was heel moeilijk in het begin, omdat we het niet zo breed hadden. Mijn vrienden konden een fiets kopen, maar ik moest wachten. Die ervaring heeft me wel het vuur gegeven om altijd beter te presteren en hoger te mikken. Ik denk dat mijn ondernemerschap daarvan komt. Ik leg mezelf doelen op die soms niet realistisch lijken, maar waardoor ik wel zo ver geraakt ben.'
Steunen uw ouders uw keuze?

'Ja, zij wilden vooral dat ik een masterdiploma haalde. Dus toen dat er was, sprongen ze een gat in de lucht. Maar ze steunen me ook heel hard met mijn onderneming. Toen ik aan de KU Leuven begon met ondernemen, stond mijn papa volledig achter mij.'
Wat was uw spannendste moment tot nu toe?

'De eerste financieringsronde. We zagen plots al die AI-bedrijven opkomen, we moesten inzetten op extra mankracht om ons product te verbeteren. Ik wist dat sommige start-ups een tot anderhalf jaar met een kapitaalronde bezig zijn, terwijl wij niet zo veel tijd hadden. Maar uiteindelijk stond het geld in minder dan twee maanden op de rekening.'
Hebt u een aha-moment gehad?

'Ik ben zelf heel technisch aangelegd. Ik heb drie jaar een bachelor informatica gevolgd, en dan pas een master informatiemanagement. Ik vind het dus leuk om nieuwe functies te bouwen. Maar we vroegen ons bij het bedrijf aanvankelijk niet af of onze klanten voor die extra's ook zouden willen betalen. Toen heb ik beseft dat ik daarover eerst zekerheid moest hebben alvorens iets te bouwen. En met klanten die al op voorhand getekend hadden, werd het ook makkelijker om geld op te halen.'


Hoe gebruikt u zelf AI?

'Zoals iedereen gebruik ik heel veel ChatGPT, maar ik probeer zoveel mogelijk een menselijke en persoonlijke touch toe te voegen. Mensen hebben het door als je puur met AI communiceert.'
Is er een andere sector waarin u graag iets zou betekenen?

'Ja, de healthtech. In de gezondheidstechnologie kan je enorm veel impact hebben en mensen écht helpen. Dat zou een van de volgende dingen kunnen zijn waarop ik wil focussen. Wellicht eerder iets met hardware - de machines - dan met software.'
Hoeveel loon keert u zichzelf uit?

Sommige maanden niets, sommige maanden een minimumloon. Dat kan alleen omdat ik nog bij mijn ouders woon. Als je je job zo graag doet als ik, heb je ook minder tijd om je geld aan andere dingen uit te geven. Mijn vrienden zeggen soms dat ik meer moet genieten van het leven. Maar ik krijg energie als ik mensen kan bellen, meetings doen en samen met mijn medeoprichter  Guillaume Lameyse het product kan verfijnen. Bovendien is dit het moment om risico’s te nemen. Als je een huis en een gezin hebt, wordt dat allemaal veel moeilijker.'
Welke mijlpaal zou u graag realiseren?

‘De doelen halen van ons financieel plan. En enkele grote partijen, zoals de big four consultancybedrijven, meekrijgen in ons verhaal. Als dat lukt, zal ik misschien toch eens feesten.’
Profiel Saply.ai

    Start-up in hr-tech, die staffing- en consultancybedrijven helpt om hun kandidaten en consultants efficiënter en sneller voor te stellen aan eindklanten. Saply ontwikkelde een AI-engine die integreert met bestaande tools zoals ATS-, VMS- en Microsoft-apps.

    Opgericht in 2024 door Nima Chitgar (CEO) en Guillaume Lameyse (CTO). Ze kregen het idee voor Saply tijdens de coronaperiode. Hun eerste product was een platform om studenten op basis van hun cv te koppelen aan een vacature.

    Geselecteerd voor het imec.istart-programma. Saply heeft al een tiental klanten.

    Haalde in minder dan twee maanden 300.000 euro op bij private investeerders, onder wie Peter De Buck en Patrick Verrept (Connecting-Expertise), Jan Govaerts (TheMatchBox) en Rick Van Esch (Emma Legal). Anthony Brenninkmeijer (investeerder uit de familie achter C&A) is strategisch adviseur en bestuurder.


