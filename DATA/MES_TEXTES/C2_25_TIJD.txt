Duurste handtas ooit: originele Birkin brengt 8,5 miljoen euro op bij Sotheby's


De ‘tas der tassen’, de allereerste Birkin van Hermès, is bij het veilinghuis Sotheby's verkocht voor liefst 7 miljoen euro (ruim 8,5 miljoen inclusief kosten). Het unieke exemplaar, in 1984 speciaal ontworpen voor Jane Birkin, is daarmee officieel de duurste handtas aller tijden.

De spanning in de veilingzaal in Parijs was te snijden. Ook bij wie de veiling live volgde, gierden de zenuwen door de keel toen de prijs langzaam opliep. ‘De originele Birkin heeft het potentieel om records te herschrijven’, had Morgane Halimi, wereldwijd hoofd handtassen en mode bij Sotheby’s, vooraf gezegd. En het prototype stelde niet teleur: de Birkin ging uiteindelijk onder de hamer voor een verpletterende 7 miljoen euro. Wie de tas kocht, is niet bekend.

Het vorige record - een Hermès Kelly van krokodillenleer, bezet met diamanten en afgewerkt met witgoud - verbleekte ineens. Die tas bracht in 2022 ‘maar’ 438.000 euro op.

De Birkin maakte deel uit van de prestigieuze veiling Fashion Icons, waar ook modeparels uit de jaren 1950 tot 2010 onder de hamer gingen. Stukken van Alexander McQueen, Dior, Balmain, Gaultier, Galliano en Alaïa wisselden van eigenaar. Maar het pronkstuk was onmiskenbaar de originele Birkin.
Modegeschiedenis

Het verhaal achter de tas is inmiddels modegeschiedenis. Tijdens een vlucht van Parijs naar Londen begin jaren 80 klaagde de Britse zangeres Jane Birkin tegen haar buurman over het gebrek aan een praktische tas voor al haar spullen als jonge moeder. Die buurman bleek Jean-Louis Dumas, de toenmalige CEO van Hermès. Nog geen jaar later was de iconische draagtas een feit.


De geveilde tas, een met de hand vervaardigd prototype met de gegraveerde initialen J.B., zit vol unieke details: gesloten metalen ringen, een niet-afneembare schouderriem, een geïntegreerde nagelknipper en sporen van oude stickers op het gepatineerde leer.

Veertig jaar later is de Birkin hét statussymbool van het Franse modehuis. De tas wordt alleen in beperkte oplage geproduceerd en staat synoniem voor exclusiviteit, met prijzen die van enkele duizenden euro's tot ver boven 100.000 euro gaan. Door het succes van de tas belandde Hermès in het lijstje van waardevolste bedrijven ter wereld.

Birkin overleed in 2023 op 76-jarige leeftijd. In een interview met de Amerikaanse zender CNN voorspelde ze speels dat ze misschien wel vooral herinnerd zou worden om de tas die haar naam draagt. ‘Bless me, als ik dood ben, zullen mensen het misschien alleen nog over die tas hebben', zei ze met een glimlach.
