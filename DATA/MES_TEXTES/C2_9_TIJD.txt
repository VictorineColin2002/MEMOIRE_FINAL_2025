Brussels Parlement komt met belastingverhogingen en besparingen, ook op zichzelf



Het Brussels Parlement neemt enkele maatregelen die het ontsporende begrotingstekort moeten beteugelen. Zo gaat er tijdelijk 5 procent af van de parlementaire vergoedingen. Ruim een jaar na de verkiezingen is er nog steeds geen regering in zicht.

Met regeringsonderhandelingen die nog steeds stilliggen wordt de politieke toestand in Brussel met de dag hopelozer, terwijl de begroting bloedrood kleurt. Het Brussels Gewest geeft een derde meer uit dan het binnenkrijgt.

Om de toestand niet verder te laten ontsporen keurde het Brussels Parlement donderdag tijdens zijn laatste zitting voor het zomerreces enkele maatregelen goed. Zo gaat er tijdelijk 5 procent af van de parlementaire vergoedingen.



Verder verhoogt Brussel de belastingen voor logies. De belasting op toeristische logies gaat één euro hoger tot 5 euro per overnachting en tot 4 euro voor kampterreinen en logies in de eigen woning. Dat moet naar schatting 4,5 miljoen euro extra opleveren.

Een andere maatregel die extra inkomsten moet opleveren, is de verlenging van de verdachte periode voor schenkingen. Die gaat van drie naar vijf jaar, zoals ook het geval is in Vlaanderen en Wallonië. Dat moet 4 tot 6 miljoen euro extra opleveren, berekende het Brussels Gewest. Wanneer iemand zonder schenkingsrechten een schenking ontvangt en de schenker sterft binnen vijf jaar, moet de nabestaande alsnog successierechten betalen. Dat kunnen ontvangers vermijden door de schenking te registreren en dan meteen schenkingsrechten te betalen.
10 euro minder kinderbijslag

Naast extra belastingen goed te keuren, gaf het parlement ook groen licht voor een besparingsmaatregel. De verlaging in de kinderbijslag van 10 euro voor kinderen geboren voor december 2019 blijft behouden. Ze zou normaal eind dit jaar aflopen. De verlenging moet een besparing van 26,5 miljoen euro opleveren.

Twee weken geleden besloot het Brussels Parlement al de kinderbijslag af te schaffen voor buitenlandse studenten die in Brussel studeren. Dat moet tegen 2030 17,8 miljoen euro uitsparen.

